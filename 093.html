<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">殿试(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎一榜京官<br>
      <br>
      　　宋太祖幸西都。张齐贤以布衣献《十策》，语太宗曰：“我到西都得一张齐贤，异时可作宰相。”太宗即位，放进士榜，欲置齐贤高等，而有司落名三甲榜末，上不悦。及注官，一榜尽除京官。<br>
      <br>
      　　◎夺锦标<br>
      <br>
      　　唐卢肇、黄颇皆宜兴人，同举乡试，郡守独厚饯颇。明年，肇状元及第归，郡守延肇观竞渡，有诗：“向道是龙君不信，果然夺得锦标归。”守大惭。<br>
      <br>
      　　◎释褐<br>
      <br>
      　　宋兴国二年，始赐吕蒙正等释褐加袍带。后遂为例。<br>
      <br>
      　　◎烧尾宴<br>
      <br>
      　　唐士人得第，必展欢宴，谓之烧尾宴。谓鱼化为龙，必烧其尾。<br>
      <br>
      　　◎赐花<br>
      <br>
      　　唐懿宗开新第，宴于同江，乃命折花于金盒，令中使驰之宴所，宣口敕曰：“便令簪花饮宴。”无不为荣。<br>
      <br>
      　　◎红绫饼<br>
      <br>
      　　唐僖宗幸南内兴庆池，泛舟，方食饼。时进士在曲江，有闻喜宴。上命御府依人数各赐红绫饼。所司以金盒进，上命中官驰以赐。故徐演诗云：“莫欺老缺残牙齿，曾吃红绫饼来。”<br>
      <br>
      　　◎柳汁染衣<br>
      <br>
      　　李固行古柳下，闻弹指声曰：“吾柳神也，用柳汁染子衣矣。得蓝袍，当以枣糕祀我。”未几，及第。<br>
      <br>
      　　◎英雄入彀<br>
      <br>
      　　唐太宗贞观中私幸端门，见进士缀行而出，喜曰：“天下英雄入吾彀中矣！”时人语曰：“太宗皇帝真长策，赚得英雄尽白头。”<br>
      <br>
      　　◎取青紫<br>
      <br>
      　　汉夏侯胜曰：“士患不明经术耳，经术一明，取青紫，如俯拾地芥耳。”<br>
      <br>
      　　◎席帽离身<br>
      <br>
      　　宋初士子犹袭唐俗，皆曳袍垂带，出则席帽自随。李巽累举不第，乡人曰：“李秀才不知恁时席帽离身？”及第后，乃遗乡人诗曰：“为报乡闾亲戚道，如今席帽已离身。”<br>
      <br>
      　　◎一日看遍长安花<br>
      <br>
      　　王维登第，得意之甚，有“一日看遍长安花”之句。<br>
      <br>
      　　◎踏李三<br>
      <br>
      　　王十朋正榜第一，李三锡副榜第一。时有戏正榜尾者，曰：“举头虽不见王十，伸脚犹能踏李三。”<br>
      <br>
      　　◎五色云见<br>
      <br>
      　　韩忠献弱冠举进士，名在第二。方唱名，太史奏曰：“下五色云见。”遂拜右司谏，权知制诰。<br>
      <br>
      　　◎青钱学士<br>
      <br>
      　　唐张鷟举制科甲第，员半千称：鷟文辞犹青铜钱，万选万中。时号“青钱学士”。<br>
      <br>
      　　◎登科谢诗<br>
      <br>
      　　王寄幼有声场屋间，为李文定客。文定薨于位，章圣临奠，见屏间有诗云：“雁声不到歌楼上，秋色偏欺客路中。”爱之，召见。占对称旨，特许赴殿试。既登科，有谢诗云：“不拜春官为座主，亲逢天子作门生。”<br>
      <br>
      　　◎读卷贺得士<br>
      <br>
      　　开庆间，王应麟充读卷官。至第七卷，顿首曰：“是卷古谊若龟鉴，忠肝如铁石，臣敢以得士贺。”遂擢第一，乃文天祥也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="092.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="094.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>