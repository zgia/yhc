<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">佛教(3)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎天雨花<br>
      <br>
      　　梁高僧讲经于天龙寺中，天雨宝花，缤纷而下。徐玉泉赠诗云：“锡杖飞身到赤霞，石桥闲人坐三车（三车谓三乘，大乘、小乘、上乘）。一声野鹤仙涛起，白昼天风送宝花。”<br>
      <br>
      　　◎石点头<br>
      <br>
      　　梁有异僧玉生者，又名竺道生，人称曰生公。讲经于虎丘寺，人无信者。乃聚石为徒，坐而说法，石皆点头。<br>
      <br>
      　　◎龙听讲<br>
      <br>
      　　梁有僧讲经，有一叟来听，问其姓氏，乃潭中龙也，云“岁旱得闲，来此听法。”僧曰：“能救旱乎？”曰：“帝封江湖，不得擅用。”僧曰：“砚水可乎？”曰：“可。”乃就砚吸水径去，是夕大雨，水皆黑。<br>
      <br>
      　　◎离此壳漏子<br>
      <br>
      　　《传灯录》：洞山良价和尚将圆寂，谓众曰：“离此壳漏子，向什么处相见？”众不对，师俨然坐化。<br>
      <br>
      　　◎只履西归<br>
      <br>
      　　后汉二十八祖达摩，中天竺国佛法，起自初祖迦叶尊者，至达摩乃二十八祖。梁武帝天通元年始至中国，是为东土始祖，端居而逝。后三载，魏宋云使西域，归遇师于葱岭，手持只履，翩翩独逝，问师何往，曰：“西天去。”明帝启其圹，惟一革履存焉。<br>
      <br>
      　　◎阇维荼毗<br>
      <br>
      　　天竺第九祖入灭，众以香油旃檀阇维真体。僧亡火化曰阇维，又曰荼毗。东坡宿曹溪，借《传灯录》读，灯花落烧一僧字，即以笔记台上：“曹溪夜岑寂，灯下读传灯。不觉灯花落，荼毗一个僧。”<br>
      <br>
      　　◎截却一指<br>
      <br>
      　　天龙合掌顶礼拜问于古德，曰：“敢问佛在何处？”古德曰：“佛在汝指头上。”天龙竖一指朝夕观看。古德从背后截去其一指，天龙豁然大悟。后人曰：“天龙截却一指，痛处即是悟处。”<br>
      <br>
      　　◎吃在肚里<br>
      <br>
      　　有老僧吃饭，人问之曰：“和尚吃饭与常人异否？”僧曰：“老僧吃饭，口口吃在肚里。”<br>
      <br>
      　　◎放生<br>
      <br>
      　　北使李谐至梁，武帝与之游历。偶至放生处，帝问曰：“彼国亦放生否？”谐曰：“不取亦不放。”帝大惭。<br>
      <br>
      　　◎海鸥石虎<br>
      <br>
      　　佛图澄依石勒、石虎，号大和尚。以麻油涂掌，占见吉凶数百里外，听浮屠铃声，逆知祸福。虎即位，师事之，时谓澄以石虎为海鸥鸟。<br>
      <br>
      　　◎帝言日中<br>
      <br>
      　　虎丘生公于石上讲经，宋文帝大会僧众施食，人谓僧律日过中即不食。帝曰：“始可中耳。”生公曰：“日丽天，天言中，何得非中？”即举箸而食。<br>
      <br>
      　　◎碎却笔砚<br>
      <br>
      　　李泌在衡山事明瓒禅师，师瓒云：“欲学道者，先将笔砚碎却。”<br>
      <br>
      　　◎六道<br>
      <br>
      　　释家有六道轮回之说，曰天道、人道、魔道、地狱道、饿鬼道、畜生道。<br>
      <br>
      　　◎捱日庵<br>
      <br>
      　　善导和尚庵名捱日，示众云：“体此二字，一生受用。”<br>
      <br>
      　　◎抱佛脚<br>
      <br>
      　　云南之南一番国，俗尚释教。有犯罪当诛者，趋往寺中，抱佛脚悔过，愿髡发为僧，使贳甚罪。今谚曰：“闲时不烧香，急来抱佛脚。”本此。<br>
      <br>
      　　◎九日杜鹃<br>
      <br>
      　　唐周宝镇润州，知鹤林寺杜鹃花奇绝，谓僧殷七七曰：“可使顷刻开花副重九乎？”七七曰：“诺。”及九日，果烂熳如春。<br>
      <br>
      　　◎摩顶止啼<br>
      <br>
      　　宋安东人娄通者，生有异相，掌中一目，中指七节，长为承天寺僧。尝召入大内，适仁宗生，啼哭不止，摩其顶曰：“莫叫，莫叫，何似当初莫笑。”啼遂止。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="203.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="205.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>