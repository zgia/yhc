<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">兄弟(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　（附子侄）<br>
      <br>
      　　◎田氏紫荆<br>
      <br>
      　　田真、田广、田庆兄弟同居，紫荆茂盛。后议分析，树即枯槁。兄弟不复议分，树乃茂盛如故。<br>
      <br>
      　　◎昆玉<br>
      <br>
      　　陆机陆云兄弟二人，生于华亭，人比之昆冈出玉，因名昆玉。<br>
      <br>
      　　◎三间瓦屋<br>
      <br>
      　　蔡司徒在洛，见陆机兄弟住参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作钟声，言多慷慨。<br>
      <br>
      　　◎难兄难弟<br>
      <br>
      　　陈元方子群，陈季方子忠，各论其父功德，争之不能决，咨于太丘，太丘曰：“元方难为兄。季方难为弟。”<br>
      <br>
      　　◎手足<br>
      <br>
      　　袁绍二子谭、尚，父死争立，治兵相攻。王修谓曰：“兄弟者，手足也。人将斗，而断其右臂，曰我必胜可乎？”二子不从，为曹操所灭。<br>
      <br>
      　　◎折矢<br>
      <br>
      　　吐谷浑阿柴有子二十人。疾革，令诸子各献一箭，取一箭授其弟慕利延，使折之，利延折之。取十九箭使折之，利延不能折。乃叹曰：“孤则易折，众则难摧。若曹识之！”<br>
      <br>
      　　◎尺布斗粟<br>
      <br>
      　　淮南厉王与汉文帝兄弟，徙蜀道死。民谣曰：“一尺布，尚可缝，一斗粟，尚可舂，兄弟二人不兼容。”<br>
      <br>
      　　◎分痛<br>
      <br>
      　　宋使晋王有病，太祖亲往视之，自为灼艾，晋王觉痛，太祖亦取艾自灼，以分其痛。<br>
      <br>
      　　◎皆有文名<br>
      <br>
      　　罗愿兄颢、吁、颉、颂、弟颒，皆有文名，朱熹特称之。<br>
      <br>
      　　◎大小秦<br>
      <br>
      　　唐秦景通与弟暐，皆精《汉书》，号大秦、小秦。凡治《汉书》者，非出其门，谓无师法。<br>
      <br>
      　　◎束带未竟<br>
      <br>
      　　刘琎，瓛弟。瓛尝隔壁夜呼之，琎下床着衣立，然后应。兄怪其久，曰：“顷束带未竟。”其操立如此。<br>
      <br>
      　　◎龙虎狗<br>
      <br>
      　　诸葛瑾仕吴，弟亮仕蜀，弟诞魏魏。时谓蜀得龙，吴得虎，魏得狗。<br>
      <br>
      　　◎棠棣碑<br>
      <br>
      　　贾敦颐为洛州司马，洛人为刻碑市旁。弟敦实又为长使，洛人亦为立碑其侧，号“棠棣碑”。<br>
      <br>
      　　◎三张<br>
      <br>
      　　晋张载博学，能文章，尝作《剑阁铭》，武帝命镌之剑阁；弟协少有隽才，为河间内史；亢亦娴词赋。时号“三张”。<br>
      <br>
      　　◎三魏<br>
      <br>
      　　魏允中南乐人，兵使王元美赏识之。丙子秋试，元美偕同官饮使院，戒阍吏曰：“小录至，非魏允中元毋传鼓。”夜半鼓发，相与欢叫，已，与其兄允贞、弟允孚皆举进士。时人号曰“三魏”。<br>
      <br>
      　　◎自缚请先季死<br>
      <br>
      　　王琳年十余岁，父母俱亡。遭乱，乡邻逃窜，惟琳兄弟独守冢庐，号泣不去。弟季出，遇赤眉，将杀之。琳自缚，请先季死。“贼”矜而放之。<br>
      <br>
      　　◎时称四皓<br>
      <br>
      　　徐伯珍少孤贫，以箬叶学书，杜门十九年，淹贯经史，累召不出。兄弟四人俱白首，时称四皓。<br>
      <br>
      　　◎人所难言<br>
      <br>
      　　刘正夫官左司谏。徽宗方究蔡邸狱，正夫入对，引淮南“斗粟”、“尺布”之谣。上意遂解，谓正夫曰：“兄弟之间，人所难言。卿能及此，不觉感动。”<br>
      <br>
      　　◎俱九岁贡<br>
      <br>
      　　宋王应辰年九岁，以能诵九经、作《春秋》、《语》、《孟》义，兼通子史，贡于礼部。后数年，其弟应申亦九岁贡礼部。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="078.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="080.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>