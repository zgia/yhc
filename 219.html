<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">草木(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎桂<br>
      <br>
      　　《南方草木状》：有三种，叶如柏叶，皮赤者为丹桂；叶如柿叶者为菌桂；叶似枇杷者为牡桂。今闽中多桂，四季开花有子，此真桂。其江南八九月开花无子者，此木樨也。<br>
      <br>
      　　◎酒树<br>
      <br>
      　　《拾遗记》：顾逢国有树似石榴，采其花汁注瓮中，数日成酒，味甚美，名其树曰酒树。<br>
      <br>
      　　◎面树<br>
      <br>
      　　名桄榔树。树大四五围，长五六丈，洪直无枝条，其颠生叶，不过数十，似栟榈；其子作穗，生木端；其皮可作绠，得水则柔韧。胡人以此联木为舟，皮中有屑如面，多者至数斛，食之，与常面无异。<br>
      <br>
      　　◎杨柳<br>
      <br>
      　　隋炀帝开河成，虞世基请于堤上栽柳，一则树根四出，鞠护河堤；一则牵舟之女获其阴樾；三则牵舟之羊食其枝叶。上大喜，诏民间进柳一株，赐一缣；百姓竞献之。帝自种一株，群臣次第种之。栽毕，上御笔赐垂柳姓杨，曰“杨柳”。<br>
      <br>
      　　◎薏苡<br>
      <br>
      　　马援在交趾，以薏苡实能胜瘴气，还，载之一车。及援死，有上书谮之者，以前所载皆明珠文犀。<br>
      <br>
      　　◎橄榄<br>
      <br>
      　　南威也。《金楼子》云：有树名独根，分为二枝，其东向一枝是木威树，南向一枝是橄榄树。其树高峻不可梯，刻其根下方※许，纳盐其中，一夕子皆落。此木可作舟楫，所经皆浮起。东坡诗：“纷纷青子落红盐，正味森森苦且严。待得余甘回齿颊，已输崖蜜十分甜。”三国吴时始贡橄榄，赐近臣。<br>
      <br>
      　　◎瑞柳<br>
      <br>
      　　唐中书省有古柳，忽一死枯，德宗自梁还，复荣茂，人谓之瑞柳。<br>
      <br>
      　　◎义竹<br>
      <br>
      　　《唐纪》：明皇后苑竹丛幽密，帝谓诸王曰：“兄弟相亲，当如此竹。”因谓之义竹。<br>
      <br>
      　　◎椰树<br>
      <br>
      　　如栟榈，高五六丈，无枝条，其实大如寒瓜，外有粗皮，皮次有壳，圆而且坚，剖之有白肤，厚半寸，味似胡桃而极肥美，有浆，饮之，作酒气。俗人呼之“越王头”。其壳可镶杯壶，可作瓢。<br>
      <br>
      　　◎文林果<br>
      <br>
      　　宋王谨为曹州从事，得林檎，贡于高宗，似朱柰。上大重之，因赐谨为文林郎，号文林果。一云，唐高宗时王方言始盛栽林檎。<br>
      <br>
      　　◎不灰木<br>
      <br>
      　　《抱朴子》：南海萧丘之上，自生之火，春起秋灭。丘上纯生一种木，虽为火所着，但少焦黑，人或得以为薪者，炊熟则灌灭之，用之不穷。束皙《发蒙》曰：“西域有火浣之布，东海有不灰之木。”<br>
      <br>
      　　◎三槐<br>
      <br>
      　　王旦父佑有阴德，尝手植三槐于庭，曰：“吾后世必有为三公者，植此所以志也。”<br>
      <br>
      　　◎寇公柏<br>
      <br>
      　　寇准初授巴东令，人皆以“寇巴东”呼之。手植双柏于庭，名“寇公柏”。人比邵伯甘棠。<br>
      <br>
      　　◎铁树<br>
      <br>
      　　广西殷指挥家，有铁树高三四尺，干叶皆紫黑色，叶类石榴。遇丁卯年开花，四瓣，紫白色，如瑞香，较少圆。一开，累月不凋，嗅之有铁气。<br>
      <br>
      　　◎莱公竹<br>
      <br>
      　　寇莱公死后，归葬西京。道出荆南公安县，人皆设祭哭于路，折竹植地，以挂纸钱。逾月视之，枯竹皆生笋，人号“莱公竹”。因立庙，号“竹林寇公祠”。<br>
      <br>
      　　◎迎凉草<br>
      <br>
      　　李辅国夏日会宾客，设迎凉草于庭，清风徐来。草色碧，干类苦竹，叶细如杉。<br>
      <br>
      　　◎荔枝<br>
      <br>
      　　蔡君谟曰：闽中荔枝，兴化最为奇特，尤重陈紫。其树晚熟，其实广上而圆下，大可径寸有五分，香气清远，色泽鲜紫，壳薄而平，瓤厚而莹，膜如桃花红，核如丁香母，剥之凝如水晶，食之消如绛雪，其味之甘芳，不可得而名状也。<br>
      <br>
      　　◎宋家香<br>
      <br>
      　　宋氏尝以馈蔡君谟，君谟以《诗序》谢之曰：世传此植已三百年。黄巢兵过，欲伐之，时王氏主其木，媪抱木欲共死，得不伐。今虽老矣，其实益繁，其味益甘滑，真异品也。<br>
      <br>
      　　◎瑞榴<br>
      <br>
      　　邵武县学宋时有石榴一株，士人观其结实之数，以卜登第多寡，屡验，因名“瑞榴”。<br>
      <br>
      　　◎柯柏<br>
      <br>
      　　柯潜官少詹，手植二柏于翰林苑后堂，号“学士柏”。复造瀛洲亭以临之。<br>
      <br>
      　　◎种松<br>
      <br>
      　　晋孙绰隐会稽山中，作《天台赋》，范荣期曰：“掷地有金石声矣。”绰于斋前种一松，恒手自壅治之。邻人高柔语曰：“松树子非不楚楚可怜，但无栋梁耳！”孙曰：“枫柳虽合抱，亦复何施？”<br>
      <br>
      　　◎连理木<br>
      <br>
      　　宋梁世基家，有荔枝生连理，神宗赐以诗曰：“横浦江南岸，梁家闻世贤。一株连理木，五月荔枝天。”<br>
      <br>
      　　◎树头酒<br>
      <br>
      　　缅甸有树，类棕，高五六丈，结实大如掌。土人以面纳罐中，悬罐于实下，划实取汁成酒。其叶，即贝叶也，写缅书用之。<br>
      <br>
      　　◎嗜鲜荔枝<br>
      <br>
      　　唐天宝中，贵妃嗜鲜荔枝。涪州岁命驿递，七日夜至长安，人马俱毙。杜牧之诗：“一骑红尘妃子笑，无人知是荔枝来。”<br>
      <br>
      　　◎荔奴<br>
      <br>
      　　龙眼似荔枝，而叶微小，凌冬不凋，七月而实成，壳青黄色，文作鳞甲，形圆似弹丸，肉白有浆，甚甘美。其实极繁，一朵五六十颗，作穗如葡萄然。荔枝才过，龙眼即熟。南人目为“荔奴”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="218.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="220.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>