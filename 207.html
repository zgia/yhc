<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">医(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　《神农经·上药养命》谓五石之炼形，五芝之延年也。《中药养性》谓合欢之蠲忿，萱草之忘忧也。《下药治病》谓大黄之除实，当归之止痛也。<br>
      <br>
      　　◎君臣佐使<br>
      <br>
      　　凡药有上中下之三品，凡合药宜用一君、二臣、三佐、四使，此方家之大经也。必辨其五味。三性、七情，然后为和剂之节。五味谓咸、酸、甘、苦、辛。酸为肝，咸为肾，甘为脾，苦为心，辛为肺，此五味之属五脏也。三性谓寒、湿、热。七情有相刑，有相须者，有相使者，有相畏者，有相恶者，有相杀者，其用又有使焉。汤丸酒散，视其病之深浅所在而服之。<br>
      <br>
      　　◎砭石<br>
      <br>
      　　梁金元起欲上《素问》，访以砭石，王僧孺曰：“吉人常以石为针，不用铁；季世无佳石，故以铁代石。”<br>
      <br>
      　　◎病有六不治<br>
      <br>
      　　骄恣不论于理，一不治也；轻身重财，二不治也；衣食不能适，三不治也；阴阳并藏气不定，四不治也；形羸不能服药，五不治也，信巫而不信医，六不治也。<br>
      <br>
      　　◎兄弟行医<br>
      <br>
      　　魏文侯问扁鹊曰：“子昆弟三人，孰最善为医？”对曰：“长兄病视神，未有形而除之，故名不出于家。仲兄治病，其在毫毛，故名不出于闾。若扁鹊者，镵血脉，投毒药，副肌肤，故名闻于诸侯。”文侯曰：“善！”<br>
      <br>
      　　◎见垣一方<br>
      <br>
      　　扁鹊少时遇长桑君，出怀中药，饮以上池之水，三十日，视见垣一方人。以此视病，尽见五脏症结，特以诊视为名耳。见垣一方，犹言隔墙见彼方之人也。<br>
      <br>
      　　◎病在骨髓<br>
      <br>
      　　扁鹊适齐，桓侯客之。入见，曰：“君有疾在腠理，不治将深。”侯曰：“寡人无疾。”后五日复见，曰：“君之疾在血脉矣。”侯曰：“无疾。”后五日复见，曰：“君之疾在肠胃矣。”候曰：“无疾。”后五日复见，望见桓侯，却走曰：“君之疾已在骨髓，此汤熨、针石、酒醪之所不及也。”数日后，侯病剧，召扁鹊，鹊已逃去。侯遂死。<br>
      <br>
      　　◎扁鹊被刺<br>
      <br>
      　　扁鹊名闻天下。过邯郸，闻贵妇人，即为带下医；过洛阳，闻周人爱老人，即为耳目痹医；来入咸阳，闻秦人爱小儿，即为小儿医；随俗为变。秦太医令李（酉益），自知伎不如扁鹊，使人刺杀之。<br>
      <br>
      　　◎病入膏肓<br>
      <br>
      　　晋侯求医于秦，秦伯使医缓治之。未至。公梦二竖子曰：“彼良医也，惧伤我，焉逃之？”其一曰：“居肓之上、膏之下，将若我何？”医至，曰：“疾不可为也。在肓之上、膏之下，攻之不可达，针之不可及，药不至焉。”公曰：“良医也！”厚礼而归之。<br>
      <br>
      　　◎姚剂三解<br>
      <br>
      　　后周姚僧坦善医。伊娄自腰至脐，似有三缚。僧坦处三剂，初服，上缚即解；次服，中缚即解；又服，三缚悉除。<br>
      <br>
      　　◎太仓公<br>
      <br>
      　　姓淳于，名意；为人治病，立决死生，多奇中，用药若神。<br>
      <br>
      　　◎东垣十书<br>
      <br>
      　　《李杲传》：易州张元素之秘业，士大夫非危急之疾，不敢谒，时以神医目之。所着有《东垣十书》。<br>
      <br>
      　　◎刮骨疗毒<br>
      <br>
      　　华佗疾在肠胃不能散者，饮以药酒，割腹湔洗积滞，傅神膏合之，立愈。如割关侯臂而去毒，针曹操头风而去风是也。<br>
      <br>
      　　◎医国手<br>
      <br>
      　　《国语》：晋平公有疾，秦伯使人视之，赵文子曰：“医及国家乎？”对曰：“上医医国，其次救人，固医职也。”<br>
      <br>
      　　◎杏林<br>
      <br>
      　　《庐山记》：董奉每治人病，病愈，令种杏一株，遂成林。奉后成仙，上升。<br>
      <br>
      　　◎徙痈<br>
      <br>
      　　薛伯宗善徙痈疽。公孙泰患背疽，伯宗为气封之，徙置斋前柳树上。明日疽消，而树起一瘤如拳大。稍稍长二十余日，瘤大溃烂，出黄赤汁斗许，树为委损矣。<br>
      <br>
      　　◎橘井<br>
      <br>
      　　晋苏耽种橘凿井，以疗人疾。时病疫者，令食橘叶，饮井水，即愈。世号橘井。<br>
      <br>
      　　◎肘后方<br>
      <br>
      　　葛洪抄《金匮方》百卷，《肘后要急方》四卷。<br>
      <br>
      　　◎千金方<br>
      <br>
      　　孙真人愈龙疾，授以《龙宫秘方》一卷，治病神验，后集为《千金方》传世。<br>
      <br>
      　　◎照病镜<br>
      <br>
      　　叶法善有铁镜，鉴物如水。人有疾以镜照之，尽见脏腑中所滞之物，然后以药治之，疾即愈。<br>
      <br>
      　　◎医称郎中<br>
      <br>
      　　郎中知五府六部事，医人知五脏六腑事，故医人亦称郎中。北人因郎中而遂称大夫。<br>
      <br>
      　　◎鄿水名医<br>
      <br>
      　　庞安常，宋神哲间驰名京邸，于书无所不读，而尤精于伤寒，妙得长沙遗旨。性豪俊，每应人延请，必驾四舟，一声伎，一厨传，一宾客，一杂色工艺之人，日费不赀。<br>
      <br>
      　　◎俞拊<br>
      <br>
      　　始为医，割皮肌湔涤脏腑；后仓公解颅，卢医剖心，华佗祖之。黄帝始制针灸，神农始命僦贷，季岐伯师也，理色脉，巫彭始制丸药。伊尹始制煎药，秦和战国人，始制药方。<br>
      <br>
      　　◎医谏<br>
      <br>
      　　高鏊，正德时为太医院医士。上将南巡，鏊以医谏。上怒曰：“鏊我家官，亦附外官梗朕耶？”命杖之百而戍乌撒。肃宗改元，召还复职。时有星官杨源，亦以占候谏死戍所。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="206.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="208.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>