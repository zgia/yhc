<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">妇女(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎妲己赐周公<br>
      <br>
      　　五官将既纳袁熙妻，孔文举与曹操书曰：“武王伐纣，以妲己赐周公。”曹以文举博学，信以为然。后问文举，答曰：“以今度之，想当然耳。”<br>
      <br>
      　　◎效颦<br>
      <br>
      　　西子心痛则捧心而颦，其貌愈媚。丑女羡而效之，曰“效颦”。山谷诗：“今代捧心学，取笑类西施。”<br>
      <br>
      　　◎新剥鸡头肉<br>
      <br>
      　　杨贵妃浴罢，对镜匀面，裙腰褪露一乳，明皇扪弄曰：“软温新剥鸡头肉。”安禄山在旁曰：“润滑犹如塞上酥。”<br>
      <br>
      　　◎长舌<br>
      <br>
      　　《诗经》：“妇有长舌，维厉之阶。”<br>
      <br>
      　　◎守符<br>
      <br>
      　　楚昭王夫人，齐女也。昭王出游，留夫人于渐台。江水大至，遗使迎夫人，忘持符。夫人曰：“王与约，召必以符。”今使者不持符，不敢行。使者还取符，台崩，夫人溺死。<br>
      <br>
      　　◎女博士<br>
      <br>
      　　甄后年九岁时，喜攻书，每用诸兄笔砚。兄曰：“欲作女博士耶？”后曰：“古者贤女未有不览经籍；不然，成败安知之？”<br>
      <br>
      　　◎灵蛇髻<br>
      <br>
      　　甄后入魏宫，宫廷有绿蛇，口中恒有赤珠，若梧子大，不伤人；人欲害之，则不见。每日后梳妆，则盘结一髻形，后效而为髻，巧夺天工。故后髻每日不同，号为“灵蛇髻”。宫人拟之，十不得其一二。<br>
      <br>
      　　◎女怀清台<br>
      <br>
      　　《货殖传》：巴蜀寡妇清，其先得丹穴，而擅其利数世，家亦不赀。用财自卫，不见侵侮。始皇为筑“女怀清台”。<br>
      <br>
      　　◎国色<br>
      <br>
      　　《战国策》：郦姬者，国色也。《天宝遗事》：都下名妓楚莲香，国色无双，每出则蜂蝶相随，慕其香也。<br>
      <br>
      　　◎长女子<br>
      <br>
      　　明德马皇后和熙邓皇后俱七尺三寸，刘曜刘皇后七尺八寸，俱以美称。<br>
      <br>
      　　◎妇人有须<br>
      <br>
      　　李光弼之母李氏，封韩国太夫人，有须数十茎，长五寸，为妇人奇贵之相。<br>
      <br>
      　　◎夜辨绝弦<br>
      <br>
      　　蔡琰六岁，夜听父邕弹琴，弦绝。琰曰：“一弦断也。”复故断一弦，琰曰：“第四弦也。”邕曰：“偶中耳。”琰曰：“季札观风，知四国兴衰；师旷吹律，知南风不竞。由是言之，安得不知乎？”<br>
      <br>
      　　◎尤物<br>
      <br>
      　　《左传》叔向欲娶申公巫臣女，其母曰：汝何以为哉？夫有尤物，足以移人。苟非礼义，则必祸及。<br>
      <br>
      　　◎钩弋宫<br>
      <br>
      　　钩弋夫人，齐人，右手拳。望气者云：“东方有贵人气。”及至，见夫人姿色甚伟，帝批其手，得一钩，手遂不拳。故名其宫曰钩弋宫。<br>
      <br>
      　　◎花见羞<br>
      <br>
      　　五代刘鄩侍儿王氏，有绝色，人号“花见羞。”<br>
      <br>
      　　◎疗饥<br>
      <br>
      　　隋炀帝每视降仙，顾内使曰：“古人谓秀色可餐。若降仙者，可以疗饥矣。”<br>
      <br>
      　　◎倾城倾国<br>
      <br>
      　　李延年歌曰：“北方有佳人，绝世而独立，一顾倾人城，再顾倾人国。宁不知倾城与倾国，佳人难再得！”<br>
      <br>
      　　◎远山眉<br>
      <br>
      　　赵飞燕为妹合德养发，号新兴髻；为薄眉，号远山黛；施小朱，号慵来妆。又《玉京记》：“卓文君眉色不加黛，如远山。人效之，号远山眉。”<br>
      <br>
      　　◎鸦髻<br>
      <br>
      　　巴陵鸦不畏人，除夕，妇人各取一只，以米粱喂之。明旦，各以五色缕系于鸦顶，放之，视其方向，卜一年休咎。其占云：“鸦子东，兴女红；鸦子西，喜事齐；鸦子南，利桑蚕；鸦子北，织作息。”甚验。又元旦梳头，先以栉理其羽毛，祝曰：“愿我妇女，黰发髟髟。惟有斯年，似其羽毛。”楚人谓女髻为鸦髻。<br>
      <br>
      　　◎淡妆<br>
      <br>
      　　《杨妃传》：虢国夫人不施妆粉，自有容貌，常淡妆以朝天子。白乐天诗：“虢国夫人承主恩，平明上马入宫门，却嫌脂粉污颜色，淡扫蛾眉朝至尊。”<br>
      <br>
      　　◎嫫母<br>
      <br>
      　　黄帝妃嫫母，貌仳催（音灰），丑面也而贤，帝甚爱之。《文选》：“及蒙华衮褒如。”誉嫫母贤也。<br>
      <br>
      　　◎无盐<br>
      <br>
      　　《列女传》：无盐者，齐之丑女，自诣宣王，陈时政，王拜为后。<br>
      <br>
      　　◎书仙<br>
      <br>
      　　《丽情集》：长安中有妓女曹文姬，尤工翰墨，为关中第一，时号“书仙”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="195.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="197.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>