<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">泉石(1)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎八功德水<br>
      <br>
      　　一清、二冷、三香、四柔、五甘、六净、七不噎、八除病。北京西山、南京灵谷，皆取此义。<br>
      <br>
      　　◎斟溪<br>
      <br>
      　　在连州。一日十溢十竭。<br>
      <br>
      　　◎潮泉<br>
      <br>
      　　在安宁州。一日三溢三竭。<br>
      <br>
      　　◎漏勺<br>
      <br>
      　　在贵阳城外。一日百盈百涸，应铜壶漏刻。<br>
      <br>
      　　◎中冷泉<br>
      <br>
      　　在扬子江心。李德裕为相，有奉使者至金陵，命置中冷水一壶。其人忘却。至石头城，及汲以献李。饮之，曰：“此颇似石头城下水。”其人谢过，不敢隐。<br>
      <br>
      　　◎惠山泉<br>
      <br>
      　　在无锡县锡山。旧名九龙山，有泉出石穴。陆羽品之，谓天下第二泉。<br>
      <br>
      　　◎趵突泉<br>
      <br>
      　　在济南。平地上水趵起数尺，看水者以水之高下，卜其休咎。<br>
      <br>
      　　◎范公泉<br>
      <br>
      　　在青州府。范仲淹知青州，有惠政，溪侧忽涌醴泉，遂以范公名之。今医家汲水丸药，号青州白丸子。<br>
      <br>
      　　◎妒女泉<br>
      <br>
      　　在并州。妇女不得靓妆彩服，至其地必致风雨。<br>
      <br>
      　　◎阿井水<br>
      <br>
      　　在东阿县。以黑驴皮，取其水煎成膏，即名“阿胶”。<br>
      <br>
      　　◎虎跑泉<br>
      <br>
      　　在钱塘。唐元和十四年，性空大师栖禅其中，以无水欲去。有二虎跑山出泉甘冽，乃建虎跑寺。观泉者，僧为举梵呗，泉即觱沸而出。<br>
      <br>
      　　◎六一泉<br>
      <br>
      　　在孤山之南。宋元六年，东坡与会勤上人同哭欧阳公处也。勤上人讲堂初构，阙地得泉，东坡为作泉铭。以两人皆列欧公门下，此泉方出，适哭公讣，名以六一，犹见公也。<br>
      <br>
      　　参寥泉在智果寺。<br>
      <br>
      　　东坡泉在昌县。<br>
      <br>
      　　醉翁亭侧，亦有六一泉。<br>
      <br>
      　　◎夜合石<br>
      <br>
      　　新昌东北洞山寺水口，有二石，高丈余，土人言：二石夜间常合为一。<br>
      <br>
      　　◎热石<br>
      <br>
      　　临武有热石，状如常石，而气如炽炭，置物其上立焦。<br>
      <br>
      　　◎松化石<br>
      <br>
      　　松树至五百年，一夜风雷化为石质，其树皮松节，毫忽不爽。唐道士马自然指延真观松，当化为石，一夕果化。<br>
      <br>
      　　◎望夫石<br>
      <br>
      　　武昌山有石，状如人。俗传贞妇之夫从役远征，妇携子送至此，立望其夫而死，尸化为石。<br>
      <br>
      　　◎醒酒石<br>
      <br>
      　　唐李文饶于平泉庄，聚天下珍木怪石，有醒酒石，尤所钟爱。其属子孙曰：“以平泉庄一木一石与人者，非吾子孙也。”后其孙延古守祖训，与张全义争此石，卒为所杀。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="036.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="038.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>