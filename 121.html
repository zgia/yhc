<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">识断(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎引烛焚诏<br>
      <br>
      　　李沆为平章。一夕，真宗遣使持手诏欲以刘美人为贵妃，沆对使者引烛焚诏，附奏曰：“但道臣沆以为不可。”其议遂寝。<br>
      <br>
      　　◎天何言哉<br>
      <br>
      　　真宗耻澶渊之盟，听王钦若天书之计，而行封禅。待制孙奭言于帝曰：“以臣愚所闻，天何言哉？岂有书也？”帝默然。<br>
      <br>
      　　◎礼宜从厚<br>
      <br>
      　　李宸妃薨，太后欲以宫人礼治丧于外，吕夷简为首相，奏礼宜从厚。后怒曰：“相公欲离间吾母子耶！”夷简曰：“他日太后不欲全刘氏乎？”时有诏，欲凿宫城垣以出丧。夷简乃谓内侍罗崇勋曰：“宸妃诞育圣躬，而丧不成礼，异日必有受其罪者，莫谓夷简今日不言也。当以后服殓，用水银。”崇勋驰告太后，乃许之。后荆王元俨为帝言：“陛下乃李宸妃所生，妃死以非命。”帝因恸号累日，下诏自责，幸洪福寺祭告，易梓宫，亲启视之。妃以水银，故玉色如生，冠服如皇后。帝叹曰：“人言其可信哉！”待刘氏加厚。<br>
      <br>
      　　◎奏留祠庙<br>
      <br>
      　　张方平判应天府。时司农遵王安石鬻祠庙于民法，方平托刘挚为奏曰：“阏伯迁商丘，主祀香火，为国家盛德，所乘历世尊为大祀。微子宋始封之君，开国此地，是本朝受命建业所因。又有双庙，乃唐张巡、许远孤城死贼，能捍大患。今若令承买小人规利，冗亵渎慢，何所不为！岁取微细，实伤国体。欲望留此三庙，以慰邦人崇奉之意。”疏上，帝震怒，批牍尾曰：“慢神辱国，无甚于斯！”于是天下祠庙皆得罢卖。<br>
      <br>
      　　◎收缚诬罔<br>
      <br>
      　　隽不疑为京兆尹。有男子乘犊车，诣北阙，自谓卫太子。诏列侯公卿以下杂职视。至者莫敢言。不疑后至，叱从吏收缚。曰：“昔蒯聩出奔，辄拒而不纳，《春秋》是之。卫太子得罪先帝，亡不即死，今来自请，此罪人也。”遂送诏狱。上与霍光嘉之，曰：“公卿大臣当用有经术明于大谊者。”验治，得奸诈，坐诬罔不道，要斩。<br>
      <br>
      　　◎捕脯小龙<br>
      <br>
      　　程颢为上元主簿，有善政。茅山池有小龙，得见者奉以神，民走若狂。颢捕而脯之。<br>
      <br>
      　　◎汰僧为兵<br>
      <br>
      　　宋胡旦通判升州。时江南初平，汰李氏所度僧，十减六七。旦曰：“彼无田庐可归，将聚而为盗。”乃悉黥为兵。以同时所汰尼僧配之。<br>
      <br>
      　　◎俟面奏<br>
      <br>
      　　寇天叙以应天府丞摄尹事。时武宗南巡，权嬖鸱张索贿，拂其意，祸且立至。天叙曰：“与其行贿改节，不若得罪去官。”凡有所需，直阻之，曰：“俟面奏，旨与则与，皆莫谁何！”驻跸九阅月，费且不资，而民不病。<br>
      <br>
      　　◎破柱戮奸<br>
      <br>
      　　李膺拜司隶校尉，时小黄门张让弟朔为野王令，贪残无道，畏膺威严，逃还京师，匿于兄家合柱中。膺知其状，率吏卒破柱取朔，付洛阳狱。受辞毕，即杀之。自此诸黄门常侍皆鞠躬屏气。时朝廷日乱，纲纪颓弛，而膺独持风裁，以声自高，有景仰之者。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="120.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="122.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>