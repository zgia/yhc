<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">兄弟(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎一母所生<br>
      <br>
      　　吴思逵兄弟六人，先以父名析居。及父卒，泣告其母曰：“吾兄弟别处十余年，今多破产。一母所生，忍使苦乐不均耶？”复共居。<br>
      <br>
      　　◎金友玉昆<br>
      <br>
      　　辛攀父奭，尚书郎，兄鉴、旷，弟宝、迅，皆以才识知名。秦雍为之语曰：“五龙一门，金友玉昆。”<br>
      <br>
      　　◎相煎太急<br>
      <br>
      　　曹丕欲杀其弟植，植赋诗曰：“煮豆燃豆萁，豆在釜中泣，本是同根生，相煎何太急！”<br>
      <br>
      　　◎火攻伯仲<br>
      <br>
      　　周顗弟嵩，因醉詈其兄，曰：“兄才不及弟，横得重名！”然蜡烛投之。顗颜色无忤，徐曰：“阿奴火攻，诚出下策。”<br>
      <br>
      　　◎姜被<br>
      <br>
      　　后汉姜肱与弟重海、重江各娶，兄弟相恋，不忍别。作一大布被，寝则兄弟与共。人称其友爱。<br>
      <br>
      　　◎花萼集<br>
      <br>
      　　李义山兄弟俱以文章着，同为一集，号《李氏花萼集》。<br>
      <br>
      　　◎贾氏三虎<br>
      <br>
      　　后汉贾彪兄弟三人，并有高名，而彪最优。故天下称之曰：“贾氏三虎，阿彪最优。”<br>
      <br>
      　　◎二惠竞爽<br>
      <br>
      　　左昭公三年，齐公孙灶卒。晏子曰：“惜也！子旗不免，殆哉！二惠竞爽犹可，又弱一个，姜其危哉！”<br>
      <br>
      　　◎双璧<br>
      <br>
      　　陆暐与弟恭之，并有时誉。洛阳令见之，曰：“仆已年老，幸睹双璧。”<br>
      <br>
      　　◎佳子弟<br>
      <br>
      　　王右军少时为从伯敦、导所器，常谓右军曰：“汝是吾家佳子弟，当不减阮主簿。”<br>
      <br>
      　　◎吾家麒麟<br>
      <br>
      　　晋顾和族叔荣，见其总角志气不儿，曰：“此吾家麒麟，兴吾宗者，必此子也。”<br>
      <br>
      　　◎我家龙文<br>
      <br>
      　　《北史》：杨愔幼聪慧绝人，其叔奇之，曰：“愔也，将相器。”常语人曰：“此儿驹齿未落，已是我家龙文；更十岁，当求之千里之外。”<br>
      <br>
      　　◎犹子<br>
      <br>
      　　卢迈进中书侍郎，再娶无子。或劝蓄姬媵，迈曰：“兄弟多子，犹子也，可以主后。”<br>
      <br>
      　　◎千里驹<br>
      <br>
      　　苻朗，苻坚从兄之子，坚常称之曰：“吾家千里驹也。”<br>
      <br>
      　　◎乌衣子弟<br>
      <br>
      　　晋王氏子弟多居乌衣巷，一时贵盛。人称之曰乌衣子弟。<br>
      <br>
      　　◎小阮<br>
      <br>
      　　竹林七贤，阮咸为阮籍兄子，故称小阮。<br>
      <br>
      　　◎大小王<br>
      <br>
      　　东阳王承出守东阳，多惠政。弟幼亦东阳守。时朱异用事，车马填门。魏郡申英指异门曰：“此中辐辏，惟势是趋。不能屈者，大小王东阳耳。”<br>
      <br>
      　　◎臣叔不痴<br>
      <br>
      　　王湛雅抱隐德，不知者以为痴。兄子济往省，见床头有《周易》，因共谈《易》，剖析精微，出济意外，乃叹曰：“家有名士，三十年不知！”武帝尝问济：“卿家痴叔死未？”对曰：“臣叔不痴。”又问：“谁比？”曰：“山涛以下，魏舒以上。”<br>
      <br>
      　　◎芝兰玉树<br>
      <br>
      　　谢玄为叔父东山所器重。安常谓子侄曰：“子弟亦何豫人事？正欲使之佳。”玄曰：“譬如芝兰玉树，欲使其生于庭阶耳。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="079.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="081.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>