<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">景致(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎火井<br>
      <br>
      　　在阿速州。烟来火出。投以竹木则焚。<br>
      <br>
      　　邛有火井，以外火投之，生焰，光照数里。<br>
      <br>
      　　◎山灯<br>
      <br>
      　　四川蓬州，现凡五处。初不过三四点，渐至数十，在蓬山者尤异，土人呼为圣灯。<br>
      <br>
      　　彭山北平山，亦夜见五色神灯。<br>
      <br>
      　　◎商山<br>
      <br>
      　　商州。即四皓隐处，一名商洛山。开元时，高太素避居山中，建六逍遥馆，曰晴夏晚云、中秋午月、冬日初出、春雪未融、署簟清风、夜阶急雨。<br>
      <br>
      　　◎唤鱼潭<br>
      <br>
      　　青神中岩，即诺距罗尊者道场，上有唤鱼潭，客至抚掌，鱼辄群出。<br>
      <br>
      　　◎山庄<br>
      <br>
      　　崇仁浮石岩，三岩鼎立，中贯一溪，可容舫。宋尚书何异辟为山庄，表其胜迹五十余所，题曰“三山小隐”。理宗书“衮庵”二大字赐之，异揭于方壶室。洪迈有记。<br>
      <br>
      　　◎八镜台<br>
      <br>
      　　在赣州府城上。东望七闽，南眺五岭。苏轼赋诗八章。<br>
      <br>
      　　◎辋川别业<br>
      <br>
      　　蓝田宋之问建，后为王维庄。辋水通竹洲花坞，日与裴秀才迪，浮舟赋诗，斋中惟茶铛、酒臼、经案、绳床而已。为关中八景之一。<br>
      <br>
      　　◎逍遥别业<br>
      <br>
      　　骊山鹦鹉谷，韦嗣立建。中宗尝幸此，封为逍遥公。上赋诗勒石，令从臣应制。张说序云：“丘壑夔龙，衣冠巢许。”<br>
      <br>
      　　◎涅川八景<br>
      <br>
      　　霅溪春涨，龙潭飞雨，楞伽晓月，静福寒林，巾峰远眺，秀岩滴翠，圭峰墓霭，岩湖叠巘。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="039.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="041.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>