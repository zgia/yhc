<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">书简</h3>

  <div class="row">
    <div class="col-lg-12 col-md-12 col-sm-12 col-xs-12">

      　　伏羲始制契，以木刻书。黄帝始以刀书。舜始以漆书。中古磨石汁书。<br>
      <br>
      　　黄帝始铸文于鼎彝。周宣王始刻文于石。五代和凝始刻书于梨板。<br>
      <br>
      　　◎印板<br>
      <br>
      　　隋文帝为印板。冯道请唐明宗行印板，始印五经，始依石经文字，刊九经板。宋真宗始摹印司马、班史诸史板。<br>
      <br>
      　　◎鲤素<br>
      <br>
      　　《古乐府》：“客从远方来，遗我双鲤鱼；呼童烹鲤鱼，中有尺素书。长跪读素书，书中意何如？上有加餐饭，下有长相思。”<br>
      <br>
      　　◎云锦书<br>
      <br>
      　　李白诗：“青鸟海上来，今朝发何处？口衔云锦书，为我忽飞去。鸟去凌紫烟，书留绮窗前。开缄方一笑，乃是故人传。”<br>
      <br>
      　　◎青泥书<br>
      <br>
      　　后汉邓训为上谷守。故吏知训好青泥封书，遂从黎阳步推鹿车，载青泥至上谷，以遗训。<br>
      <br>
      　　◎飞奴<br>
      <br>
      　　张九龄家养群鸽，每与亲知书，系鸽足上投之，呼为飞奴。<br>
      <br>
      　　◎代兼金<br>
      <br>
      　　陆机诗：“愧无杂佩赠，良讯代兼金。”<br>
      <br>
      　　◎寄飞燕<br>
      <br>
      　　江淹诗：“袖中有短札，欲寄双飞燕。”孟郊诗：“欲写加餐字，寄之西飞翼。”<br>
      <br>
      　　◎白绢斜封<br>
      <br>
      　　卢仝《谢孟简惠茶》歌：“日高丈五睡正浓，将军扣门惊周公，口传谏议送书信，白绢斜封三道印。”<br>
      <br>
      　　◎十部从事<br>
      <br>
      　　晋刘弘为荆州刺史，每发手书郡国，丁宁款密，莫不感悦，咸曰：“得刘公一纸书，贤于十部从事！”<br>
      <br>
      　　◎家书万金<br>
      <br>
      　　王筠久住沙阳。一日，得家书，曰：“抵得万金也。”杜诗：“烽火连三月，家书抵万金。”<br>
      <br>
      　　◎风月相思<br>
      <br>
      　　周弘让答王褒书：“苍雁鳞，时留尺素，清风明月，俱寄相思。”<br>
      <br>
      　　◎千里对面<br>
      <br>
      　　唐高祖曰：“房玄龄每为吾儿陈事，千里外犹如面谈。”<br>
      <br>
      　　◎不为置书邮<br>
      <br>
      　　晋殷浩迁豫章太守，都下人士因其致书者百余，行次石头，皆投之水中，曰：“沉者自沉，浮者自浮，殷洪乔不能为致书邮。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="141.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="143.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>