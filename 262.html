<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">方法</h3>

  <div class="row">
    <div class="col-lg-12 col-md-12 col-sm-12 col-xs-12">

      　　妇人怀娠欲成男者，以斧密置床下，以刀口向下，必生男；<br>
      <br>
      　　鸡伏卵，用此法，亦多成雄。<br>
      <br>
      　　皂荚水触人眼，痛不可忍，持衬衣角揩之，即愈。<br>
      <br>
      　　凡患偷针眼者，以布针一条，对井以目睛睨视之。已而，折为两段，投井中，眼即愈，勿令人知。<br>
      <br>
      　　有脚汗人，岁朝密立于捣衣石上，即愈。<br>
      <br>
      　　护生草，清明绝蚤取荠菜花茎，阴干，暑月作挑灯杖，能令蚊蛾不至。<br>
      <br>
      　　灯草于腊月内取溪河水浸七昼夜，阴干，夏月点灯，能去青虫。<br>
      <br>
      　　禳鼠日，每月辰日塞穴，鼠当自死。<br>
      <br>
      　　翼日挂帐，无蚊子。<br>
      <br>
      　　食鱼骨鲠，取罾覆头，即下。<br>
      <br>
      　　除夜五更，使一人房中向窗扇，一人问云：“扇恁么？”答云：“扇蚊子。”凡七问七答，乃已。<br>
      <br>
      　　端午日五更，亦然。<br>
      <br>
      　　树不生果，除夜着一人伏树下，一人持斧问云：“你生果否？不生，斫汝作柴！”树下一人应云：“我生！我生！”是年即结实。<br>
      <br>
      　　辟火法，用绯红绢帛五尺至一丈，剪作幡形，悬竹竿上，投当风火中，风回火息矣。无绢帛，以绯衣服代之，亦可。<br>
      <br>
      　　取逃走人衣服并带，用纸裹磁石，悬于井中，其人即回。<br>
      <br>
      　　取霹雳木刻为鸟形，放在露天高处，众鸟皆集，不去。<br>
      <br>
      　　二麦秆顿于上流，水流入池塘中，可祛马蝗。<br>
      <br>
      　　求雨法，命巫师入深山，择枫树有怪形者，以茅缆系之，喝问：“有雨否？”一人应曰：“必有雨！必有雨！” 猪尿胞贮萤火，缀网中沉之水底，则鱼聚观，夜举网则鱼必多。<br>
      <br>
      　　取头垢涂针，及塞针孔，水上自浮。<br>
      <br>
      　　取戎盐涂鸡鸭蛋上，相连十枚不落。<br>
      <br>
      　　取蚕沙一石二升，用丁日就吉地埋，则蚕大熟。<br>
      <br>
      　　取水獭胆，以篾子蘸画酒杯中，一半酒去，余半在盏，不倾。<br>
      <br>
      　　置牛骨于地中，则水不涸。<br>
      <br>
      　　削木令圆，举以向日，艾承其影，则得火。<br>
      <br>
      　　以黑犬血和蟹烧之，鼠悉去。<br>
      <br>
      　　如值火灾，急以瓶甑覆炕上，火即灭。<br>
      <br>
      　　以白矾煮灯芯，点之，省油。<br>
      <br>
      　　猪血浸新砖，砖堕不中，引鱼自聚。<br>
      <br>
      　　岁夜聚富贵家田内泥打灶，主招财。<br>
      <br>
      　　桃树撑门辟邪，祟不敢入门。<br>
      <br>
      　　月厌上，取土泥塞鼠穴，则鼠远去。<br>
      <br>
      　　人发结挂果树上，鸟雀不敢食其实。<br>
      <br>
      　　惊蛰日以灰糁门外，免虫蚁出。<br>
      <br>
      　　七月上旬辰日斫木，不蛀。<br>
      <br>
      　　熨斗内以纸衬之炒银杏，则不爆。<br>
      <br>
      　　釜鸣，不得惊呼，男子作妇人拜，即止。或妇人作男子拜，亦可。<br>
      <br>
      　　夜卧，以鞋一仰一覆，即无恶梦。<br>
      <br>
      　　遇恶犬，以左手自寅吹一口气，轮至戌以指甲掐之，犬即退伏。<br>
      <br>
      　　暗传书法，以杜仲末、白矶、蓖麻子各少许，研细，又入黄丹少许，少浸，写字候干，全不见字迹。以火烘之，即见字，看毕焚之。<br>
      <br>
      　　鸡子白调白矾末刷纸，作铫子煎茶，沸而不烧其纸。<br>
      <br>
      　　五子书壁上，以青矾水喷之，则字现。<br>
      <br>
      　　竹内膜纯阴，将酥涂其上，见太阳即飞，名飞蝴蝶。<br>
      <br>
      　　上丑日取土泥蚕室，宜蚕。<br>
      <br>
      　　上辰日取道中土泥门户，辟官事。<br>
      <br>
      　　读书灯香油一斤，入桐油三两，耐点，又辟鼠耗。<br>
      <br>
      　　以盐置盏中，省油。<br>
      <br>
      　　以姜擦盏，则不晕。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="261.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
      </div>
    </div>
  </div>

</div>
</body>
</html>