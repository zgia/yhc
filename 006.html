<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">星(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎荧惑守心<br>
      <br>
      　　荧惑，火星也。守心，谓行经心度，住而不过也。宋景公时，荧惑守心。公问子韦，对曰：“祸当君，可移之相。”公曰：“相，吾辅也。不可！”曰：“移之民。”曰：“民死，吾谁与为君？”曰：“移之岁。”曰：“岁饥则民死。”子韦曰：“君有至德之言三，荧惑必三徙。”果徙三舍。<br>
      <br>
      　　◎岁星<br>
      <br>
      　　木星也。所居之国为福，所对之国为凶。福主丰稔，凶主饥荒。一曰：岁星所在之国，有称兵伐之者必败。<br>
      <br>
      　　◎彗星<br>
      <br>
      　　曰长星，亦曰枪。芒角四射者曰孛，芒角长如帚曰彗，极长者曰蚩尤旗。<br>
      <br>
      　　◎金星<br>
      <br>
      　　一月移一宫，木星一岁移一宫，水星一月移一宫，火星两月移一宫，土星二十八月移一宫。<br>
      <br>
      　　◎客星犯牛斗<br>
      <br>
      　　有人居海上，每年八月，见浮槎到岸，乃賷粮，乘之。至一处，见妇人织机。其夫牵牛饮水次。问：“此是何处？”答曰：“归问严君平。”君平曰：“是日客星犯牛斗，即尔至处。”<br>
      <br>
      　　◎问使者何日发<br>
      <br>
      　　汉和帝时，遣使者二人，微行至蜀。李为郡侯吏，出酒共饮，问曰：“君来时，知二使者以何日发行？”二人怪问其故，曰：“见有二使星入益部耳。”自此名著。<br>
      <br>
      　　◎五星奎聚<br>
      <br>
      　　宋干德五年三月，五星聚于奎。初，窦俨与卢多逊、杨徽之，周显德中同为谏官，俨善推步星历，尝曰：“丁卯岁五星聚奎，自此天下始太平。二拾遗见之，俨不与也。”吕氏中曰：“奎星固太平之象，而实重启斯文之兆也。文治精华，已露于斯矣。”<br>
      <br>
      　　◎德星<br>
      <br>
      　　颖川陈、荀淑，俱率子弟宴集一堂。太史奏德星聚颖，分百里内必有贤人会合。<br>
      <br>
      　　◎客星犯御座<br>
      <br>
      　　光武引严光入内，论道旧故，相对累日。因共偃卧，光以足加帝腹上。明日，太史奏客星犯御座甚急。帝笑曰：“朕与故人严子陵共卧耳。”<br>
      <br>
      　　◎晨星<br>
      <br>
      　　刘禹锡曰：“落落如晨星之相望。”谓故人寥落，如早晨之星，甚稀少也。<br>
      <br>
      　　◎望星星降<br>
      <br>
      　　何讽于书中得一发卷，规四寸许，如环而无端，用力绝之，两头滴水。方士曰：“此名脉望，蠹鱼三食神仙字，则化为此。夜持规向天中望星，星立降，可求丹服食也。”<br>
      <br>
      　　◎吞坠星<br>
      <br>
      　　五代汤悦，自少颖悟。尝见飞星堕水盘中，掬而吞之，文思日丽。仕南唐，拜相。凡书檄制诰，皆出其手。<br>
      <br>
      　　◎上应列宿<br>
      <br>
      　　馆陶公主为子求郎，不许，赐钱十万缗。汉明帝谓群臣曰：“郎官上应列宿，出宰百里，苟非其人，则民受其殃。”<br>
      <br>
      　　◎文曲犯帝座<br>
      <br>
      　　明景清建文中为御史大夫。文皇即位，清独委蛇侍朝，文皇颇疑之。时星者奏文曲犯帝座甚急，色赤。是日，清衣绯入。遂收清，得所带剑，不屈死，死后精灵犹见。<br>
      <br>
      　　◎星长竟天<br>
      <br>
      　　唐天佑二年彗星长竟天。宋徽宗五年，有星孛于西方，长竟天。明成化七年，彗星见。正德元年，彗星见，参井侵太微垣。万历四十六年，东方有白气，长竟天，其占为彗象，辽阳震报相踵。天启元年，土星逆入井宿。<br>
      <br>
      　　◎星飞星陨<br>
      <br>
      　　宋徽宗元年正月朔，流星自西南入尾抵距星，其光烛地。是夕，有赤气起东北，亘西方，中出白气二，将散，复有黑气在旁。任伯雨言：时方孟春，而赤气起于暮夜之幽，以天道人事推之，此宫禁阴谋下干上之证也。散而为白，而白主兵，此夷狄窃发之证也。明成化二十三年，有飞星流，光芒烛地。正德元年，陨星如雨。崇祯十七年，星入月中。占曰：“国破君亡。”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="005.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="007.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>