<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">山川(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎金龙池<br>
      <br>
      　　在平阳府城西南。晋永嘉中，有韩媪偶拾一巨卵，归育之，得婴儿，字曰“橛”，方四岁。刘渊筑平阳城不就，募能城者。橛因变为蛇，令媪举灰志其后，曰：“凭灰筑城，城可立就。”果然，渊怪之，遂投入山穴间，露尾数寸，忽有泉涌出，成此池。<br>
      <br>
      　　◎五台山<br>
      <br>
      　　在五台县。五峰高出云汉，文殊师利所居。曰“清凉山”，即此。<br>
      <br>
      　　◎尼山<br>
      <br>
      　　曲阜接泗水邹县界。颜氏祷此，而孔子生。记云：“颜氏升之谷，草木之叶皆上起；降之谷，草木之叶皆下垂。”<br>
      <br>
      　　◎雷泽<br>
      <br>
      　　在曹州。泽中有雷神，龙身而人颊，鼓其腹则鸣。《史记》：“舜渔于雷泽。”即此。<br>
      <br>
      　　◎鸣犊河<br>
      <br>
      　　在高唐。孔子将西见赵简子，闻杀窦鸣犊，临河而叹，因名。<br>
      <br>
      　　◎濮水<br>
      <br>
      　　濮州上有庄周钓台。昔师延为纣作靡靡之乐。武王伐纣，师延自投濮水而死。后卫灵公夜止濮上，闻鼓琴声，召师涓听之。师涓曰：“此亡国之音也。”<br>
      <br>
      　　◎牛山<br>
      <br>
      　　临淄。齐景公登牛山，流涕曰：“美哉国乎！若何去此而死也？”艾孔、梁丘据皆从而泣，晏子独笑。公问故，对曰：“使贤者不死，则太公、桓公常守之矣。勇者不死，则庄公、灵公常守之矣，吾君安得此位乎？至于君独欲常守，是不仁也。二子从而泣，是谄谀也。见此二者，臣所以窃笑。”公举觞自罚、罚二臣者。<br>
      <br>
      　　◎愚公谷<br>
      <br>
      　　临淄愚公山之北。齐桓公逐鹿至此，问一老父：“何以名愚公谷？”对曰：“臣畜牛生犊，卖犊而买驹。少年谓牛不能生马，遂持驹去。邻人以臣为愚，故名。”<br>
      <br>
      　　◎九华山<br>
      <br>
      　　青阳，旧名九子山。李白谓“九峰似莲华”，乃更今名。刘梦得尝爱终南、太、华，以为此外无奇；爱女几、荆山，以为此外无秀。及见九华，深悔前言之失也。<br>
      <br>
      　　◎禹祁山<br>
      <br>
      　　姑苏城西，相传禹导吴江以泄具区，会诸侯于此。<br>
      <br>
      　　◎洞庭山<br>
      <br>
      　　姑苏城西太湖中，一名包山，道书第九洞天。苏子美记：“有峰七十二，惟洞庭称雄。”<br>
      <br>
      　　◎孔望山<br>
      <br>
      　　海州。孔子问官于郯子，尝登此望海。<br>
      <br>
      　　◎夹谷山<br>
      <br>
      　　在赣榆。即孔子会齐侯处。<br>
      <br>
      　　◎硕项湖<br>
      <br>
      　　在安东。秦时童谣云：“城门有血，当陷没。”有老姆忧惧，每旦往视。门者知其故，以血涂门，姆见之，即走。须臾，大水至，城果陷。高齐时，湖尝涸，城址尚存。<br>
      <br>
      　　◎龙穴山<br>
      <br>
      　　六安上有张龙公祠，记云：张路斯颖上人，仕唐为宣城令，生九子，尝语其妻曰：“吾龙也。蓼人郑祥远亦龙也，据吾池。屡与之战，不胜，明日取决，令吾子射系鬣以青绢者郑也，绛绢者吾也。”子遂射中青绢者，郑怒，投合肥西山死。即今龙穴。<br>
      <br>
      　　◎巢湖<br>
      <br>
      　　合肥。世传江水暴涨，沟有巨鱼万斤，三日而死，合郡食之。独一姥不食。忽遇老臾，曰：“此吾子也。汝不食其肉。吾可亡报耶？东门石龟目赤，城当陷。”姥曰往窥之。有稚子戏以朱傅龟目。姥见，急登山，而城陷，周四百余里。<br>
      <br>
      　　◎滇池<br>
      <br>
      　　云南府城南。一名昆明池，周五百余里，产千叶莲。《史记》：“滇水源广末狭，有水倒流，故曰滇。”<br>
      <br>
      　　◎金马山<br>
      <br>
      　　云南府城东，世传金马隐现于上。往西则碧鸡山，峰峦秀拔，为诸山长。俯瞰滇池，一碧万顷。汉宣帝时，方士言益州有金马碧鸡可祭祷而致，乃遣王褒入蜀。<br>
      <br>
      　　◎大庾岭<br>
      <br>
      　　南雄府城北。一名梅岭。张九龄开凿成路，行者便之。上有云封寺、白猿洞。卢多逊南迁岭上，憩一酒家，问其姓，妪曰：“我中州仕族，有子为宰相卢多逊挟私窜以死。我且寓此岭，候其来。”多逊仓皇避去。<br>
      <br>
      　　◎罗浮山<br>
      <br>
      　　在博罗。高三千六百丈，周三百余里，岭十五，峰四百三十二，洞八，大小石楼三，登之可望海。又有璇房瑶宫七十二所。《南越志》：罗浮第三十一岭半是巨竹，皆七八围，节长丈二，叶似芭蕉，谓之龙葱竹。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="034.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="036.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>