<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">形体(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎骈胁<br>
      <br>
      　　骈，联也。晋文公名重耳，其胁骈。<br>
      <br>
      　　◎铄金销骨<br>
      <br>
      　　西汉文：“众口铄金，积毁销骨。”谓谗言诽谤之利害也。<br>
      <br>
      　　◎敲肤吸髓<br>
      <br>
      　　髓，骨髓也。敲其肤而吸其髓，喻虐政之诛求也。<br>
      <br>
      　　◎掣肘<br>
      <br>
      　　《说苑》：鲁使子贱为单父令，子贱借善书者二人使书，从旁掣其肘，书丑，则怒，欲好书，则又引之。书者辞归，以告鲁君。君曰：“若吾扰之，不得施善政。”令毋征发单父。未几，教化盛行。<br>
      <br>
      　　◎厚颜<br>
      <br>
      　　《书经》：“颜厚有忸怩。”谓愧之见于面也。<br>
      <br>
      　　◎摇唇鼓舌<br>
      <br>
      　　《庄子》：摇唇鼓舌，擅生得非。<br>
      <br>
      　　◎怒发冲冠<br>
      <br>
      　　秦王许以十五城易赵王和氏璧，蔺相如捧璧入秦，见秦王无意偿城，怒发冲冠，英气勃勃。<br>
      <br>
      　　◎生而有髭<br>
      <br>
      　　《皇览》：周灵王生而有髭，谓之髭王。<br>
      <br>
      　　◎注醋囚鼻<br>
      <br>
      　　《唐史》：酷吏来俊臣鞫囚，每以醋注囚鼻。<br>
      <br>
      　　◎春笋秋波<br>
      <br>
      　　言纤指如春笋之尖且长，媚眼如秋波之清且碧也。<br>
      <br>
      　　◎蓝面鬼<br>
      <br>
      　　卢杞号蓝面鬼，常造郭汾阳家问病。闻杞至，悉屏姬侍，独隐几待之。家人问故，汾阳曰：“杞外陋而内险，左右见之必笑，使后得权，吾族无瞧类矣。”<br>
      <br>
      　　◎善用三短<br>
      <br>
      　　后魏李谐形貌短小，兼是六指，因瘿而举颐，因跛而缓步，因謇而徐言。人谓李谐善用三短。<br>
      <br>
      　　◎乱唾掷瓦石<br>
      <br>
      　　左太冲绝丑，亦效潘安乘车游市中，群姬乱唾之，委顿而返。张孟阳亦丑，每行，小儿以瓦石掷之，满车。<br>
      <br>
      　　◎龙虎变化<br>
      <br>
      　　韩文公撰《马燧志》云：“当是时见王于北平，犹高山深林，龙虎变化不测，魁杰人也。退见少傅，翠竹碧梧，鸾停鹄峙。<br>
      <br>
      　　◎长人<br>
      <br>
      　　苻坚拂盖郎申香、夏默、护磨那三人，俱长一丈九尺，每饭食一石、肉三十斤。<br>
      <br>
      　　◎矮短人<br>
      <br>
      　　王蒙长三尺，张仲师长二尺五寸。<br>
      <br>
      　　◎重人<br>
      <br>
      　　安禄山重三百五十斤，司马保八百斤，孟业一千斤。<br>
      <br>
      　　◎澹台灭明<br>
      <br>
      　　李龙眠所画七十二子像，澹台灭明猛毅甚于子路，则夫子所谓失之子羽者，谓其貌武行儒耳。<br>
      <br>
      　　◎祖龙<br>
      <br>
      　　秦始皇虎口，日角，火目，隆准，鸷鸟膺，豹声，长八尺六寸，大七围，手握兵执矢，号曰祖龙，侯生数其淫暴，谓万万均朱，千千桀纣。<br>
      <br>
      　　◎好笑<br>
      <br>
      　　陆士龙好笑。常着缞绩上船，水中自见其影，便大笑不止，几落水。<br>
      <br>
      　　◎笑中有刀<br>
      <br>
      　　李义府，貌足恭，与人言，嬉怡微笑，而阴贼褊忌，凡忤其意者，皆中伤之。时号义府笑中有刀。<br>
      <br>
      　　◎方睛<br>
      <br>
      　　管辂云：“眼有方睛，多寿之相。陶隐居末年，其眼有时而方。<br>
      <br>
      　　◎百体五官<br>
      <br>
      　　人身有百骸，故曰百体。官，司也。五官，耳、目、口、鼻、心也。<br>
      <br>
      　　◎须发所属<br>
      <br>
      　　发属心，禀火气，故上生。须属肾，禀水气，故下生。眉属肝，禀木性，故侧生。男子坚持气外行，上为须，下为势。女子黄门无势，故无须。<br>
      <br>
      　　◎重瞳四乳<br>
      <br>
      　　舜重瞳，项羽重瞳，隋鱼俱罗，朱梁康，王友敬，永乐中楚王子，亦俱重瞳。文王四乳，宋范镃百、常文子，明倪文僖谦，俱四乳。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="191.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="193.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>