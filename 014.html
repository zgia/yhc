<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">春(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎邹律回春<br>
      <br>
      　　刘向《别录》：燕有寒谷，黍稷不生，邹衍吹律，暖气乃至，草木皆生。<br>
      <br>
      　　◎端月<br>
      <br>
      　　《索隐》曰：“秦二世三年正月，以避秦始皇讳，改名端月，至汉始易。”<br>
      <br>
      　　◎立春<br>
      <br>
      　　楚俗立春日，门贴宜春字。唐人立春日作春饼，生菜号春盘。<br>
      <br>
      　　◎元日<br>
      <br>
      　　伏羲置元日。汉武置岁元、月元、时元。<br>
      <br>
      　　◎贺正<br>
      <br>
      　　汉高祖十月定秦，遂为岁首。七年，长乐宫成，制群臣朝贺仪，改用夏正。建寅之月，则元日贺，始高祖。<br>
      <br>
      　　◎元日至八日<br>
      <br>
      　　东方朔占曰：正月元日至八日，一鸡，二犬，三豕，四羊，五马，六牛，七人，八谷。其日晴明，主所生之物繁衍，阴雨则夭折。<br>
      <br>
      　　◎人日<br>
      <br>
      　　宋富郑公于正月七日朝见，真宗劳之曰：“今日卿至，可谓人日。”<br>
      <br>
      　　◎天庆节<br>
      <br>
      　　宋真宗以正月三日为天庆节。<br>
      <br>
      　　◎造华胜<br>
      <br>
      　　晋人日造华胜相遗，剪彩缕金插鬓。<br>
      <br>
      　　◎悬羊磔鸡<br>
      <br>
      　　元旦县官悬羊头于门，又磔鸡覆之。草木萌动，羊啮百草，鸡啄五谷，杀之以助生气也。<br>
      <br>
      　　◎桃符<br>
      <br>
      　　黄帝于元旦立桃板，门上画神荼、郁垒。尧时献重明鸟如鸡。国人利宝鸡，户上悬苇索，插符。三代异尚，夏插茭苇，即今插芝麻秸。殷螺首以谨闭塞也，一名椒图。周桃梗。<br>
      <br>
      　　◎屠苏酒<br>
      <br>
      　　屠苏，庵名。汉时有人居草庵造酒，除夕以药襄浸酒中，辟除百病，故元日饮之。其饮法：先少者，后老者。以少者得岁，故先之；老者失岁，故后之。<br>
      <br>
      　　◎椒觞<br>
      <br>
      　　元日取椒置酒中饮之，谓之椒觞。以椒为玉衡星精，服之令人却老。<br>
      <br>
      　　◎迎春<br>
      <br>
      　　周制迎春。唐中宗制迎春彩花。<br>
      <br>
      　　◎五辛盘<br>
      <br>
      　　元日取五木煎汤沐浴，令人至老发黑。道家谓青木香为五香，亦云五木。庾诗：“聊倾柏叶酒，试奠五辛盘。”<br>
      <br>
      　　◎火城<br>
      <br>
      　　元日晓漏前，宰州三司金吾以桦烛数百炬，拥马前后如城，谓之火城。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="013.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="015.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>