<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">冬</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎十月朝<br>
      <br>
      　　宋制，十月朔拜暮，有司进暖炭，民间作暖炉会。<br>
      <br>
      　　◎亚岁<br>
      <br>
      　　魏晋冬至日，受万国百僚称贺，少杀其仪，亚于岁朝，故曰亚岁。<br>
      <br>
      　　◎日长一线<br>
      <br>
      　　魏晋宫中女工刺绣，以线揆日长短，冬至后比常添一线之功，故曰日长一线。<br>
      <br>
      　　◎冬至数九<br>
      <br>
      　　一九和二九，相唤不出手。三九二十七，笆头吹觱篥。四九三十六，夜眠如露宿。五九四十五，太阳开门户。六九五十四，笆头抽嫩刺。七九六十三，破絮担头担。八九七十二，黄狗相阳地。九九八十一，犁耙一齐出。<br>
      <br>
      　　◎嘉平节<br>
      <br>
      　　秦人以十二月为嘉平节，民间以酒果馈遗，谓之节礼。<br>
      <br>
      　　◎腊八粥<br>
      <br>
      　　宋制。十二月八日浴佛，送七宝五味粥，谓之腊八粥。<br>
      <br>
      　　◎傩神逐疫<br>
      <br>
      　　颛顼氏有三子亡而为疫鬼，一居江中为疟鬼，一居山谷为魍魉，一匿人家室隅中惊小儿。于是除夕制为傩神，赤帻玄衣朱裳，蒙以熊皮，执戈持盾以逐之，其祟乃绝。<br>
      <br>
      　　◎土牛<br>
      <br>
      　　周公制土牛，以纳音设色，出城外丑地送寒。今于立春日前迎春，设太岁土牛像，以送寒气。<br>
      <br>
      　　◎神荼郁垒<br>
      <br>
      　　黄帝时，有兄弟二人，名神荼、郁垒，能执鬼除疫。后世祀以为神。<br>
      <br>
      　　◎爆竹<br>
      <br>
      　　上古西方深山中有恶鬼，长丈余，名山魈，人犯之即病寒热，畏爆竹声。除夕，人以竹烧火中，毕剥有声，则惊走。今人代以火炮。<br>
      <br>
      　　◎籸盆<br>
      <br>
      　　除夕，各家于街心烧火，杂以爆竹，谓之籸（音松）盆。视其火色明暗，以卜来岁祲祥。<br>
      <br>
      　　◎商陆火<br>
      <br>
      　　裴度除夕围炉守岁叹老，迨晓不寐，炉中商陆火凡数添之。<br>
      <br>
      　　◎祭诗文<br>
      <br>
      　　贾岛常于岁除，取一年所作诗文，以酒脯祭之，曰：“劳吾精神，以此补之。”<br>
      <br>
      　　◎火炬照田<br>
      <br>
      　　吴中村落，除夕燃火炬，缚长竿杪以照田，烂然盈野，以祈来岁之熟。<br>
      <br>
      　　◎卖痴呆<br>
      <br>
      　　吴俗分岁罢，小儿绕街呼叫：“卖汝痴，卖汝呆，谁来买？”<br>
      <br>
      　　◎火山<br>
      <br>
      　　隋炀帝于除夜设火山数十座，用沉香木根，每一山焚沉香数车，火光暗则以甲煎沃之，焰起数丈，香闻十数里，尝一夜用沉香二百余乘，甲煎二百余石。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="019.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="021.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>