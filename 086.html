<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">朋友(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎莫逆<br>
      <br>
      　　子祀、子舆、子犁、子来，四人相与语曰：“孰知死生存亡之一体者，吾与之友矣。”四人相视而笑，莫逆于心，遂相与为友。<br>
      <br>
      　　◎友道君逆<br>
      <br>
      　　周宣王将杀其臣杜伯，而非其罪。伯之友左儒争之于王，九复之，而王不听。王曰：“汝别君而异友也。”儒曰：“君道友逆，则顺君以诛友；友道君逆，则顺友以违君。”王杀杜伯，左儒死。”<br>
      <br>
      　　◎倾盖<br>
      <br>
      　　孔子之郯（音谈，国名），遭程子于途，倾盖而语，终日甚相浃洽，顾谓子路曰：“取束帛以赠先生。”<br>
      <br>
      　　◎雷陈<br>
      <br>
      　　后汉雷义与陈重为友，义举茂才，让于重，刺史不听。遂佯狂，被发走，不应命。乡里为之语曰：“胶漆虽谓坚，不如雷与陈。”<br>
      <br>
      　　◎侨札之好<br>
      <br>
      　　季札见郑子产，如旧相识，与之缟带，子产献衣。后称交契者，谓之侨札之好。<br>
      <br>
      　　◎杵臼定交<br>
      <br>
      　　后汉公孙沙穆游太学，无资粮，乃变服客佣，为吴佑赁舂，佑与语，大惊，遂定交于杵臼之间。<br>
      <br>
      　　◎刎颈交<br>
      <br>
      　　陈余年少，父事张耳，两人相与为刎颈之交，后乃有隙。<br>
      <br>
      　　◎如饮醇醪<br>
      <br>
      　　程普尝以气凌周瑜，瑜未尝有愠色，承奉愈谨。普自惭，投分于瑜曰：“与公瑾交，若饮醇醪，不觉自醉。”<br>
      <br>
      　　◎廉庆<br>
      <br>
      　　廉范与洛阳庆鸿为刎颈交。时人称曰：“前人管鲍，后有廉庆。”<br>
      <br>
      　　◎管鲍分金<br>
      <br>
      　　管仲与鲍叔相友善。仲曰：“吾困时，尝与鲍叔贾，分财则吾多自与，鲍叔不以我为贪，知我贫也。生我者父母，知我者鲍叔也。”<br>
      <br>
      　　◎停云<br>
      <br>
      　　陶元亮诗叙：“停云，思亲友也。”故称知交谓之停云。<br>
      <br>
      　　◎旧雨<br>
      <br>
      　　言旧交也。杜工部云：“卧病长安旅次，多雨，寻常车马之客，旧，雨来，新，雨不来。”<br>
      <br>
      　　◎题凤<br>
      <br>
      　　嵇康与吕安善。后安来，值康不在，嵇喜延之，不入，题凤字而去。喜以告录，康曰：“凤字，凡鸟也。”<br>
      <br>
      　　◎指囷<br>
      <br>
      　　鲁肃以散财赈穷，结交俊杰。周瑜过肃，并告资粮。肃家有两囷米，各三千斛。肃乃指一囷与瑜，瑜惊异之，遂相与结亲。<br>
      <br>
      　　◎弹冠结绶<br>
      <br>
      　　王吉与贡禹为友，萧育与朱博为友，交相荐达。长安人语曰：“王贡弹冠，萧朱结绶。”<br>
      <br>
      　　◎更相为仆<br>
      <br>
      　　宋韩亿、李若谷未第时，俱贫。赴试京师，仅有一毡一席，割分之。每出谒，更相为仆。李先登第，韩为负箱，至长社，分饯而别。后韩亦登第。<br>
      <br>
      　　◎尔汝交<br>
      <br>
      　　祢衡逸才飘举，少与孔融作尔汝交。时衡未满二十，而融已五十，敬衡才秀，共结殷勤。<br>
      <br>
      　　◎忘年交<br>
      <br>
      　　张铿有重名，陆贽年十八，往见，语三日，奇之，称为忘年之交。<br>
      <br>
      　　◎金兰簿<br>
      <br>
      　　戴弘正每得一密友，则书于简编，焚香以告祖考，号金兰簿。<br>
      <br>
      　　◎三友一龙<br>
      <br>
      　　华歆与邴原、管宁相善，时号三友为一龙，谓歆为龙头，原为龙腹，宁为龙尾。<br>
      <br>
      　　◎雉坛<br>
      <br>
      　　五代时，三人为朋，筑坛，以丹鸡、白犬歃血而盟，曰：“卿乘车，我戴简，他日相逢下车揖。我步行，卿乘马，他日相逢马当下。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="085.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="087.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>