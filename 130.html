<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">经史(3)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎断书<br>
      <br>
      　　孔子断书百篇，鲁恭王始得孔胜所藏于壁，定五十九篇，伏生称为《尚书》。<br>
      <br>
      　　◎石经<br>
      <br>
      　　汉灵帝熹平四年，蔡邕与大史令单彪等，正定五经，刊石，谓之石本五经。衡阳王钧始细书，为巾箱五经。<br>
      <br>
      　　◎集注<br>
      <br>
      　　《易经》程注、朱注。《诗经》朱注。《书经》朱熹婿蔡沉注。《春秋》今从胡传。《礼记》陈皓注。皓字青莲，以其娶再醮，故不入孔庙。<br>
      <br>
      　　◎武经七书<br>
      <br>
      　　孙子、吴子、尉缭子、司马兵法、李靖、三略、六韬。<br>
      <br>
      　　◎佶屈聱牙<br>
      <br>
      　　韩愈《进学解》曰：“周诰殷盘，佶屈聱牙；《春秋》谨严；左氏浮夸；《易》奇而法；《诗》正而葩。”<br>
      <br>
      　　◎入室操戈<br>
      <br>
      　　《郑玄传》：任城何休好《公羊》学，着《公羊墨守》、《左氏膏盲》、《梁废疾》郑玄乃发《墨守》，针《膏盲》，起《废疾》。休见而叹曰：“康成入吾室，操吾戈，而伐吾乎？”<br>
      <br>
      　　◎二十一史<br>
      <br>
      　　司马迁《史记》、班固《前汉书》、范晔《后汉书》陈寿《三国志》、唐太宗《晋书》、沈约《宋书》、萧子显《南齐书》、姚思廉《梁书》、《陈书》、魏收《北魏书》、李百药《北齐书》、令狐德芬《后周书》、李延寿《南史》（宋、齐、梁、陈）、《北史》（魏、齐、周、隋）、魏征《隋书》、宋祁、欧阳修《唐书》、欧阳修《五代史》、脱脱《宋史》、《辽史》、《金史》、宋濂《元史》。<br>
      <br>
      　　◎亥豕<br>
      <br>
      　　子夏见读史者曰：“晋师伐秦，三豕渡河。”子夏曰：“非也，己亥渡河耳。”问之鲁史，果然。<br>
      <br>
      　　◎无一字潦草<br>
      <br>
      　　司马温公作《资治通鉴》，草稿数千余卷，颠倒涂抹，无一字潦草。其行己之度，盖如此。<br>
      <br>
      　　◎瓢史<br>
      <br>
      　　梁有僧，南渡赍一葫芦，有汉班仲坚《汉书》草稿，宣城太宗萧琛得之，谓之瓢史。<br>
      <br>
      　　◎即坏己作<br>
      <br>
      　　陈寿好学，善著述。少仕蜀，除著作郎，撰《三国志》。当时夏侯湛等多欲作《魏书》，见寿所着，即坏己作。<br>
      <br>
      　　◎探奇禹穴<br>
      <br>
      　　太史公曰：迁二十四南游江、淮，上会稽，探禹穴，窥九疑，浮于沅、湘；涉汶、泗，讲业齐，鲁之都，观孔子之遗风，过梁、楚以归，乃石室之书作《史记》。<br>
      <br>
      　　◎诸子<br>
      <br>
      　　有一百八十九家故曰百家。<br>
      <br>
      　　◎石勒读史<br>
      <br>
      　　石勒目不知书，使人读史，闻郦食其请立六国后，曰：“此法当失，何以有天下！”及闻留侯谏，乃曰：“赖有此耳！”<br>
      <br>
      　　◎修唐书<br>
      <br>
      　　宋祁修《唐书》，大雪、添帟幕，燃椽烛，拥炉火，诸妾环侍。方草一传未完，顾侍姬曰：“若辈向见主人有如是否？”一人来自宗室，曰：“我太尉遇此天气，只是拥炉，下幕命歌舞，间以杂剧，引满大醉而已。”祁曰：“自不恶。”乃阁笔掩卷起，遂饮酒达旦。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="129.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="131.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>