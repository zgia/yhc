<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">殿试(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎状元<br>
      <br>
      　　唐武后天授元年二月，策问贡士于洛阳殿前。状元之名，盖自此始。<br>
      <br>
      　　◎淡墨书名<br>
      <br>
      　　唐人进士榜必以夜书，书必以淡墨。或曰名第者阴注阳受，以淡墨书，若鬼神之迹也。<br>
      <br>
      　　◎胪传<br>
      <br>
      　　集英殿唱第日，皇帝临轩，宰臣进三名卷子，读于御案前，用牙棍点读。宰臣拆视姓名，则曰某人。鸿胪寺承之，以传于阶下，卫士六七人，齐声传其名而呼之，谓之传胪。<br>
      <br>
      　　◎糊名<br>
      <br>
      　　唐初择人以身、言、书、判，六品以下集试，选人皆糊名，令学士考判。<br>
      <br>
      　　◎临轩策士<br>
      <br>
      　　宋熙宁三年，吕公着知贡举，密奏曰：“天子临轩策士，用诗赋，非举贤求治之意。令廷试，乞以诏策，咨访治道。”自是上御集英殿亲试，乃用策问。<br>
      <br>
      　　◎天门放榜<br>
      <br>
      　　范仲淹判陈州时，郡守母病，召道士伏坛，奏章终夜不动。至五更，谓守曰：“夫人寿有六年。”守问奏章何久，曰：“天门放明年春榜，观者骈道，以故稽留。”问状元，曰：“姓王，二字名，下一字涂墨，旁注一字，远不可辨。”明春，状元王拱寿，御笔改为拱辰。<br>
      <br>
      　　◎湘灵鼓瑟<br>
      <br>
      　　钱起宿驿舍，外有人语曰：“曲终人不见，江上数峰青。”起识之。及殿试《湘灵鼓瑟》诗，遂赋曰：“善鼓云和瑟，常闻帝子灵。冯夷徒自舞，楚客不堪听，雅调凄金石，清音发杳冥。苍梧来暮怨，白芷动芳馨。流水传湘曲，悲风过洞庭。”末联久不属。忽记此二语，足之。试官曰：“神句也。”遂中首选。<br>
      <br>
      　　◎志不在温饱<br>
      <br>
      　　王曾初举进士，省试礼部、廷对皆第一。人或曰：“状元中三杨，一生吃着不尽。”曾曰：“某生平志不在温饱。”<br>
      <br>
      　　◎琼林宴<br>
      <br>
      　　宋太平兴国八年，宋白等及第，赐宴琼林苑，后遂为定制。又曰自吕蒙正始。<br>
      <br>
      　　◎泥金报喜<br>
      <br>
      　　《天宝遗事》：新及第，以泥金帖子附家书报捷，谓之泥金报喜。<br>
      <br>
      　　◎雁塔题名<br>
      <br>
      　　唐韦肇及第，偶于慈恩寺雁塔上题名，后人效之，遂为故事。自神龙以来，杏林宴后于雁塔题名，同年中推善书者记之。他时有将相，则易朱书。<br>
      <br>
      　　◎曲江宴<br>
      <br>
      　　曲江在西安府，唐朝秀士登科第者，赐宴曲江。每年三月三日，游人最盛。<br>
      <br>
      　　◎蕊榜<br>
      <br>
      　　世传：大罗天放榜于蕊珠宫，故称蕊榜。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="091.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="093.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>