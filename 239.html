<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">虫豸(3)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎投鼠忌器<br>
      <br>
      　　贾谊策：“谚曰：‘欲投鼠而忌器。’鼠近于器，尚惮而不投，况贵臣之近主乎！”<br>
      <br>
      　　◎蝶庵<br>
      <br>
      　　李愚好睡，欲作蝶庵，以庄周为开山第一祖，陈抟配食，宰予、陶潜辈祀之两庑。<br>
      <br>
      　　◎箕敛蜂窠<br>
      <br>
      　　皇甫湜常命其子松，录诗数首，一字少误，诟詈且跃，手杖不及，则啮腕血流。尝为蜂螫手指，乃大噪，散钱与里中小儿及奴辈，箕敛蜂窠于庭，命捶碎绞汁以偿其痛。<br>
      <br>
      　　◎石中金蚕<br>
      <br>
      　　丹阳人采碑于积石之下，得石如拳。破之，中有一虫，似蛴螬状，蠕蠕能动，人莫能识，因弃之。后有人语曰：“若欲富贵，莫如得石中金蚕，畜之则宝货自至。”询其状，则石中蛴螬耳。<br>
      <br>
      　　◎凤子<br>
      <br>
      　　大蝶，一名凤子，见韩偓诗。《异物志》；昔有人渡海，见一物如蒲帆，将到舟，竞以篙击之，破碎堕地，视之，乃蝴蝶也。海人去其翅足，秤肉得八十斤，啖之，极肥美。<br>
      <br>
      　　◎蜈蚣<br>
      <br>
      　　葛洪《遐观赋》：蜈蚣大者长百步，头如车箱，屠裂取肉，白如瓠。《南越志》曰：蜈蚣大者其皮可以鞔鼓，其肉曝为脯，美于牛肉。<br>
      <br>
      　　◎蝶幸<br>
      <br>
      　　唐明皇春宴宫中，使妃嫔各插艳花，帝亲捉粉蝶放之，随蝶所止者幸之。谓之蝶幸。后贵妃专宠，不复作此戏。<br>
      <br>
      　　◎蠋<br>
      <br>
      　　《埤雅》：蠋，大虫，如指似蚕，一名“厄”。《韩非子》：鳣似蛇，蚕似蠋，人见蛇则惊骇，见蠋则毛起。然妇人拾蚕，而渔者握鳣，故利之所在，皆为贲育。<br>
      <br>
      　　◎蠁<br>
      <br>
      　　《广雅》云：蠁，虫之知声者也。《埤雅》：蠁，善令人不迷。故从“向”。太冲“景福肸蠁而兴作”，言福如虫群起。<br>
      <br>
      　　◎蟋蟀<br>
      <br>
      　　贾秋壑《促织经》曰：白不如黑，黑不如赤，赤不如青麻头。青项、金翅、金银丝额，上也；黄麻头，次也；紫金黑色，又其次也。其形以头项肥，脚腿长，身背阔者为上。顶项紧，脚瘦腿薄者为上。虫病有四：一仰头，二卷须，三练牙，四踢脚。若犯其一，皆不可用。促织者，督促之意。促织鸣，懒妇惊。袁瓘《秋日诗》曰：“芳草不复绿，王孙今又归。”人都不解，施荫见之曰：“王孙，蟋蟀也。”<br>
      <br>
      　　◎虱<br>
      <br>
      　　苏隐夜卧，闻被下有数人齐念杜牧《阿房宫赋》，声紧而小，急开被视之，无他物，惟得大虱十余。<br>
      <br>
      　　◎蠛蠓<br>
      <br>
      　　一名“醯鸡”，蜉蝣之类。郭璞曰：“蠓飞硙则风，舂则雨。”<br>
      <br>
      　　◎虮虱<br>
      <br>
      　　《东汉记》：马援击寻阳山贼，上书曰：“除其竹木，譬如婴儿头多虮虱，而剃之荡然，虮虱无所复附。”书奏，上大悦，出小黄门头有虱者皆剃之。<br>
      <br>
      　　◎蚊<br>
      <br>
      　　旧传有女子过高邮，去郭三十里，天阴，蚊盛，有耕夫田舍在焉。其嫂欲共止宿，女曰：“吾宁死，不可失节。”遂以蚊嘬死，其筋见焉。人为立祠，曰“露筋庙”。<br>
      <br>
      　　◎当蚊<br>
      <br>
      　　展禽者，少失父，与母居，佣工膳母；天多蚊，卧母床下，以身当之。<br>
      <br>
      　　◎官私虾蟆<br>
      <br>
      　　晋惠帝尝在华林园，闻虾蟆声，谓左右曰：“此鸣者为官乎？为私乎？”
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="238.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="240.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>