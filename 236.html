<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鳞介(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎绿毛龟<br>
      <br>
      　　蕲州出。龟背有绿毛，长尺余，浮水中，则毛自泛起。压置壁间，数年不死，能辟飞蛇。<br>
      <br>
      　　◎蛤<br>
      <br>
      　　隋帝嗜蛤，所食以千万计。忽有一蛤置几上，一夜有光。及明，肉自脱，中有一佛二菩萨像，帝自是不复食蛤。<br>
      <br>
      　　◎蚌<br>
      <br>
      　　沉宫闻戏于栖水，获一蚌。煮食时，中有一珠，长半寸，俨然大士像，惜煮熟失光，为徽人售去。<br>
      <br>
      　　◎舅得詹事<br>
      <br>
      　　燕文贞公女嫁卢氏，尝为舅求官。公下朝，问焉。公但指支床龟视之。女拜而归，告其夫曰：“舅得詹事矣。”<br>
      <br>
      　　◎三足鳖<br>
      <br>
      　　黄庭宣知太仓，民有食三足鳖而化地上，止存发一缕、衣服等物，如蜕形者，人以其妇杀夫报官。庭宣令捕三足鳖，召妇依前烹治，出重囚食之，亦尽化去。<br>
      <br>
      　　◎鱼羹荆花<br>
      <br>
      　　许襄毅官山左，有民布田，其妇飨之，食毕而死。囊毅询其所飨物，及所经道路。妇曰：“鱼汤米饭，度自荆林。”公乃买鱼作饭，投荆花于中，试之狗彘，无不死者。<br>
      <br>
      　　◎毒鳝<br>
      <br>
      　　铅山卖薪者性嗜鳝。一日，市归，烹食，腹痛而死。张昺治其狱。召渔者捕鳝，得数百斤，中有昂头出水二三寸者七条，烹与死囚食，亦腹痛而死。<br>
      <br>
      　　◎两头蛇<br>
      <br>
      　　孙叔敖幼时遇两头蛇于路，杀而埋之。相传见此者必死，归泣告于母。母曰：“蛇今安在？”对曰：“恐害他人，已杀而埋之矣。”母曰：“汝有利人心，天必佑之！”果无恙。<br>
      <br>
      　　◎筝弦化龙<br>
      <br>
      　　唐刺史韦宥，于永嘉江浒沙上获筝弦，投之江中，忽见白龙腾空而去。<br>
      <br>
      　　◎牒蚌珠之仇<br>
      <br>
      　　夏原吉治浙西水患，宿湖州慈感寺，夜有妪携一女来诉曰：“久窟于潮音桥下，岁被邻豪欲夺吾女，乞大人一字为镇。”公书一诗与之。公至吴淞江，有金甲神来告曰：“聘一邻女已久，无赖赚大人手笔，抵塞不肯嫁，请改判。”公张目视之，神逡巡畏避。公忆曰：“是慈感蚌珠之仇也。”牒于海神。次日，大风雨，震死一蛟于钱溪之北。”<br>
      <br>
      　　◎与蛇同产<br>
      <br>
      　　窦武产时，并产一蛇，投之林中。后母卒，有大蛇径至丧所，以头击柩，若哀泣者，少间而去。时谓窦氏之祥。<br>
      <br>
      　　◎得鱼忘筌<br>
      <br>
      　　《庄子》：“筌者所以得鱼，得鱼而忘筌。”比受恩而不知报也。<br>
      <br>
      　　◎鱼游釜中<br>
      <br>
      　　广陵张婴泣告张纲曰：荒裔愚民，相聚偷生，若鱼游釜中，知其不可久。今见明府，乃更生之辰也。<br>
      <br>
      　　◎巴蛇<br>
      <br>
      　　《山海经》：“巴蛇蚕象，三岁而出其骨。”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="235.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="237.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>