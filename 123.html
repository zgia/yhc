<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">清廉(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎画菜于堂<br>
      <br>
      　　徐九经令句容，及满去，父老儿稚挽衣泣曰：“公幸训我！”公曰：“惟俭与勤及忍耳。”尝图一菜于堂，题曰：“民不可有此色，士不可无此味。”至是，父老刻所画菜，而书勤俭忍三字于上，曰：“徐公三字经。”<br>
      <br>
      　　◎御书褒清<br>
      <br>
      　　程元凤官拜右丞相兼枢密。御书“清忠儒硕昭光”六字褒之。<br>
      <br>
      　　◎清白太守子<br>
      <br>
      　　王应麟守徽州，其父撝尝守是郡，父老曰：“此清白太守子也。”<br>
      <br>
      　　◎刘穷<br>
      <br>
      　　刘玺，龙骧卫人。少业儒，长袭世职，居官廉洁，人呼为“青菜刘”，或呼为“刘穷”。继推总漕运，上识其名，喜曰：“是刘穷耶？可其奏。”<br>
      <br>
      　　◎清化著名<br>
      <br>
      　　韦謏少好文学，群言秘要之义，无不综览。后仕后季龙，历守七郡，咸以清化著名。<br>
      <br>
      　　◎廉让之间<br>
      <br>
      　　范柏年初见宋明帝，言及广州贪泉，因问：“卿州复有此水不？”答曰：“梁州惟有文川武乡、廉泉让水。”又问：“卿宅何处？”曰：“臣所居廉让之间。”帝嗟其善答。<br>
      <br>
      　　◎清白遗子孙<br>
      <br>
      　　郑述祖仕齐，为兖州刺史。其父亦尝为此州。百姓歌之曰：“大郑公，小郑公，相去五十载，风教尚有同。”及病，曰：“一生富贵足矣！以清白之名遗子孙，死无所恨。”<br>
      <br>
      　　◎清有父风<br>
      <br>
      　　柳玭，仲郢子，为岭南节度副使。廨中桔熟，既食，乃纳直于官。拜御史大夫，清直有父风。<br>
      <br>
      　　◎悬鱼<br>
      <br>
      　　羊续，南阳守。入境，即微服间行，凡令长贪洁，吏民良猾者，皆廉知其状，一郡震竦。府丞以生鱼献，受而悬之庭柱。其后进，妻率子秘入郡舍，不纳，妻怒检室中，惟衾盐菜而已。<br>
      <br>
      　　◎自控妻驴<br>
      <br>
      　　宋李若谷赴长社主簿，自控妻驴，故人韩亿为负行李。将入境，谓韩曰：“恐县吏迎至。”箧中止有钱六百，以其半遗韩，相持大哭而别。<br>
      <br>
      　　◎埋羹<br>
      <br>
      　　王琎，宁波守。操行廉洁，自奉尤俭约。一日，见馔兼鱼肉，大怒，令辍而瘗之，号“埋羹太守”。<br>
      <br>
      　　◎进饼不受<br>
      <br>
      　　明戴鹏，会稽知县，清慎自守。时军驻四明，鹏往供馈饷。期限严急，率民步行，日晡饥甚，从者进饼，却不受，掬道旁水饮之。<br>
      <br>
      　　◎仅二竹笼<br>
      <br>
      　　明轩輗由御史出为按察使，清约自持，四时一布袍，常蔬食。约诸僚友，三日出俸市肉一斤，多不能堪。待故旧，惟一肉，或杀鸡，辄惊曰：“轩廉使杀鸡待客矣。”后以都御史致仕。上问曰：“昔浙江廉使考满归家，仅二竹笼，是汝乎？”
      輗顿首谢。<br>
      <br>
      　　◎符青菜<br>
      <br>
      　　明符验，守常州，不携家，持二敝簏，一童仆，日供惟蔬，人目为“符青菜”。锐意锄强，凡横于乡者，虽窜匿，期必得之，苟奉法而至，亦不深求。岁大旱蝗，日循行督捕。每出，以筐盛米数升、柴数束自给，不劳民供亿。<br>
      <br>
      　　◎清乃获罪<br>
      <br>
      　　南北朝沉巑之丹徒令，以清介不通左右被谮，逮系尚方。帝召问，对曰：“臣清乃获罪。”帝曰：“清何以获罪？”曰：“无以奉要人耳。”帝问要人为谁，指曰：“此赤衣诸郎皆是。”复任丹徒。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="122.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="124.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>