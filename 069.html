<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">父子(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎弄璋弄瓦<br>
      <br>
      　　《诗经》：吉梦维何？维熊维罴。男子之祥，维虺维蛇。女子之祥，乃生男子，载衣之裳，载弄之璋。乃生女子，载衣之裼，载弄之瓦。<br>
      <br>
      　　◎诞日弥月<br>
      <br>
      　　《诗经》：载生载育，时维后稷，诞弥厥月。<br>
      <br>
      　　◎岳降<br>
      <br>
      　　《诗经》：崧高维岳，峻极于天。维岳降神，生甫及申。<br>
      <br>
      　　◎悬弧设帨<br>
      <br>
      　　男子生，桑弧蓬矢，以射天地四方，欲其长而有事于四方也。《礼记》：男子生，设弧于左；女子生，设帨于左，女子生，设帨于门右。<br>
      <br>
      　　◎初度<br>
      <br>
      　　《离骚》云：“皇览揆余初度兮，肇锡余以嘉名。”<br>
      <br>
      　　◎添丁<br>
      <br>
      　　唐卢仝生子，名添丁。宋贾耘老，子亦名添丁。耘老生子之妾，名双荷叶。<br>
      <br>
      　　◎汤饼会<br>
      <br>
      　　生子三朝宴客，曰汤饼会。刘禹锡送张盥诗：“尔生始悬弧，我作座上宾。引箸举汤饼，祝词生麒麟。”<br>
      <br>
      　　◎拿周<br>
      <br>
      　　曹彬始生周岁，父母罗百玩之具，名曰晬盘，观其所取以见志。彬左手提戈，右手取印，后果为大将封王。<br>
      <br>
      　　◎太白后身<br>
      <br>
      　　郭祥正母梦李太白，而生祥正，有诗名。梅尧臣曰：“功夫三才如此，真太白后身也。”<br>
      <br>
      　　◎玉燕投怀<br>
      <br>
      　　张说梦生。一玉燕飞入怀中，有孕，生说，后为宰相，封燕公。<br>
      <br>
      　　◎九日山神<br>
      <br>
      　　三衢陈主簿妻，梦一伟人来谒，怪问之，告曰：“吾九日山神也。”已而生子，有异征。因合“九日”二字，名旭。后避庙讳，改升之。神宗朝拜相。<br>
      <br>
      　　◎灵凤集身<br>
      <br>
      　　《南史》：王昙逸母，梦灵凤集身，有孕，又闻腹中啼声。僧宝曰：“生子当如神仙宗伯。”<br>
      <br>
      　　◎金凤衔珠<br>
      <br>
      　　南昌许逊，母梦金凤衔珠堕掌而生。晋初为旌阳令，得异人术，周游江湖，悉斩蛟蜃，除民害。精修山中，年一百三十六。举家飞升。<br>
      <br>
      　　◎授五色珠<br>
      <br>
      　　宋乐史，母梦异人授五色珠而生。史力学能文，举进士第一，立朝有声，着《太平寰宇记》。<br>
      <br>
      　　◎五日生<br>
      <br>
      　　田文以五月五日生。其父婴欲弃之，毋窃举。及长，谓婴曰：“君相齐久矣，齐不加广而私家赀累巨万，门下不见一贤者。文窃怪之。”婴乃礼文，使治家，通宾客。<br>
      <br>
      　　◎梦邓禹<br>
      <br>
      　　宋范祖禹生，母梦一丈夫被金甲，至寝所，曰：“吾汉将邓禹也。”祖禹生，遂以为名。<br>
      <br>
      　　◎梦枫生腹<br>
      <br>
      　　唐张志和母，梦枫生腹上而产志和。母亡，不复仕。自号烟波钓徒。<br>
      <br>
      　　◎电光烛身<br>
      <br>
      　　宋宗泽母刘，梦天大雷，电烛其身，翌日举泽。少有大志，累功拜副元帅，起兵勤王，大破金兵。<br>
      <br>
      　　◎梦贤人至<br>
      <br>
      　　谢灵运父不宜子，乃于杜明甫舍寄养。是夕，梦有贤人至。及晓，乃灵运也。武林山有梦儿亭。<br>
      <br>
      　　◎右胁生<br>
      <br>
      　　老子姓李，名耳，字伯阳。谥聃。母怀之八十一岁，从右胁生，因号老子。<br>
      <br>
      　　◎梦虎行月中<br>
      <br>
      　　滕元发母，梦虎行月中，堕其室，而元发生。九岁能诗。举进士，治边，威行西夏。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="068.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="070.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>