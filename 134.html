<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">博洽</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎舌耕<br>
      <br>
      　　汉贾逵通经术，门徒来学，不远千里，献粟盈仓。或云，逵非力耕，乃舌耕也。<br>
      <br>
      　　◎书厨<br>
      <br>
      　　陆澄博览，无所不知，王俭自谓过之。及与语，澄谈及所遗编数百条，皆俭所未睹，乃叹服曰：“陆公，书厨也。”<br>
      <br>
      　　◎学府<br>
      <br>
      　　《南史》：梁昭博及古今，人称为学府。<br>
      <br>
      　　◎人物志<br>
      <br>
      　　唐李守通晓天下人物臧否，世号肉谱。虞世南曰：“昔任彦升通晓经术，世号五经笥。今以守为人物志，可乎！”<br>
      <br>
      　　◎九经库<br>
      <br>
      　　唐谷律耶博通经术，为世所重，号“《九经》库”。又房晖远博闻洽记，学者称为“《五经》库”。<br>
      <br>
      　　◎稽古力<br>
      <br>
      　　汉桓荣性嗜学，明帝时拜太子太傅，以所赐车马陈于庭，谓诸生曰：“此稽古力也。”<br>
      <br>
      　　◎柳箧子<br>
      <br>
      　　唐柳灿迁左拾遗，公卿竞托为笺奏，时誉日富，以其博学，号“柳箧子”。<br>
      <br>
      　　◎五总龟<br>
      <br>
      　　唐殷践猷博通经典，贺知章称之曰“五总龟”。（龟千岁一总，问无不知，为秘书省学士。）<br>
      <br>
      　　◎行秘书<br>
      <br>
      　　唐太宗尝出行，有司请载副书以从。上曰：“不须。虞世南在此，即秘书也。”<br>
      <br>
      　　◎八斗才<br>
      <br>
      　　谢灵运曰：“天下才共一石，曹子建独得八斗，我得一斗，自古及今共享一斗。”奇才博识，安定继之。<br>
      <br>
      　　◎扪腹藏书<br>
      <br>
      　　杨玠娶崔季让女，崔富图籍，玠游其精舍，辄览记。既而曰：“崔氏书被人盗尽。”崔遽令检之，玠扪其腹曰：“已藏之腹笥矣！”<br>
      <br>
      　　◎三万卷书<br>
      <br>
      　　吴莱好游，尝东出齐鲁，北抵燕赵，每遇胜迹名山，必盘桓许久。尝语人曰：“胸中无三万卷书，眼中无天下奇山水，未必能文章；纵能，亦儿女语耳。”<br>
      <br>
      　　◎了却残书<br>
      <br>
      　　朱晦翁答陈同文书：奉告老兄，旦暮相撺留取间，汉存山里咬菜根，了却几卷残书。<br>
      <br>
      　　◎书淫<br>
      <br>
      　　刘峻家贫好学，常燎麻炬，从夕达旦，时或昏睡，爇其鬓发。及觉复读，常恐听见不博，闻有异书，必往祈借，崔慰谓之“书淫”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="133.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="135.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>