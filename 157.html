<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 丧事二(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎牛眠<br>
      <br>
      　　晋陶侃，初家将葬，忽失一牛，不知所在。遇一老父，谓曰：“前冈见一牛，眠处，其地若葬，位极人臣。”侃寻牛得之，因葬焉。<br>
      <br>
      　　◎寿藏<br>
      <br>
      　　唐姚崇自立寿藏于万安山，兆曰：“安居穴以土为床，曰化台。”<br>
      <br>
      　　◎挽歌<br>
      <br>
      　　汉高帝时，田横死，从者不敢哭，随扳叙哀，故承以为挽歌。汉武时，李延年分为二：《薤露》，送王公贵客；《蒿里》，送士大夫庶人。<br>
      <br>
      　　◎吊柳七<br>
      <br>
      　　柳永死日，家无余财，群妓合金葬之郊外，每春月上冢，谓之“吊柳七”。<br>
      <br>
      　　◎漆灯<br>
      <br>
      　　唐沈彬居有一大树，尝曰：“吾死可葬于此。”既葬穴之，巧一古冢，其间一古灯，台上有漆篆文曰：“佳城今已开，虽开不葬埋。漆灯犹未灭，留待沉彬来。”<br>
      <br>
      　　◎金粟冈<br>
      <br>
      　　唐玄宗幸桥陵，见金粟冈有龙盘凤翥之势，谓侍臣曰：“吾千秋万岁后宜葬于此。”及升遐，群臣依旨葬焉。<br>
      <br>
      　　◎马鬣封<br>
      <br>
      　　《礼记》子夏曰：“昔夫子言之曰，吾见封之若堂者矣，见若坊者矣，见若覆夏屋者矣，见若釜者矣，马鬣封之谓也。”<br>
      <br>
      　　◎长夜室<br>
      <br>
      　　东坡《赠章默》诗：“章子亲未葬，余生抱羸疾，朝吟噎邻里，夜泪腐菌席。愿求不毛田，亲筑长夜室。”<br>
      <br>
      　　◎土馒头<br>
      <br>
      　　范石湖《重九日行营寿藏之地》诗：“家山随地可松楸，荷锸携壶似醉刘。纵有千年铁门限，终须一个土馒头。”<br>
      <br>
      　　◎要离冢<br>
      <br>
      　　梁鸿卒，弟伯通等为求葬地，乃葬之要离冢傍。曰：“梁鸿高贤，要离烈士，政相类也。”后人遂以其所居名梁溪，今无锡是也。<br>
      <br>
      　　◎玉钩斜<br>
      <br>
      　　在吴公台下，隋炀帝葬宫人处也。唐窦巩《宫人斜》诗：“离宫路远北原斜，生死恩深不到家。云雨今归何处云？黄鹂飞上野棠花。”<br>
      <br>
      　　◎葬龙耳<br>
      <br>
      　　晋元帝闻郭璞为人葬坟地，微服往观，谓主人曰：“此葬龙角，必灭族。”主人曰：“璞云此是龙耳，三年当有天子至。”帝曰：“出天子耶？”曰：“非也，能致天子问耳。”<br>
      <br>
      　　◎方相<br>
      <br>
      　　《周礼》：方相氏殴罔象，好食亡者肝，而畏虎与柏，故墓上列柏树，路口置石虎，本此。<br>
      <br>
      　　◎不慭遗一老<br>
      <br>
      　　孔子卒，哀公诔之曰：“昊天不吊，不慭遗一老，俾屏余一人以在位，茕茕余在疚。呜呼哀哉尼父！无自律。”子贡曰：“君其不没于鲁乎！”<br>
      <br>
      　　◎五谷瓶<br>
      <br>
      　　《丧服小记》：鲁哀公曰：“五谷囊起伯夷叔齐，不食粟而死，故作五谷囊。吾父食味含哺而死，何用此为？”今人遂为五谷瓶。<br>
      <br>
      　　◎青蝇为吊客<br>
      <br>
      　　虞翻字仲翔，放弃海南，自恨疏节，骨体不媚，犯上获罪，当长殁海隅。生无可与语，死以青蝇为吊客，使天下一人知己者，足以不恨。<br>
      <br>
      　　◎墓木拱<br>
      <br>
      　　《左传》秦伯使谓褰叔曰：“尔何知？中寿，尔墓之木拱矣。”<br>
      <br>
      　　◎瓜奠<br>
      <br>
      　　唐莱国公杜如晦薨，太宗诏虞世南制碑文。后因食瓜美，怆然悼之，遂辍食，遣使奠于灵座。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="156.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="158.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>