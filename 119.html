<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">烛奸(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎命取佛首<br>
      <br>
      　　程颢为主簿，僧寺有石佛，岁传佛首放光，士民竞往。颢戒曰：“俟后现，当取其首。”就观之，光遂止。<br>
      <br>
      　　◎识猴为盗<br>
      <br>
      　　杨绘知兴元。有盗库缣者，绘迹踪之，不类人所出入。乃呼戏沐猴者，一讯而服。<br>
      <br>
      　　◎闻哭知奸<br>
      <br>
      　　国侨，字子产，尝晨出，闻妇人哭，使吏执而讯之，则手绞其夫者也。吏问故，子产曰：“凡人于所亲爱也，始病而忧，临危而惧，已死而哀。今哭夫已死，不哀而惧，是以知其有奸也。”<br>
      <br>
      　　◎河伯娶妇<br>
      <br>
      　　西门豹为邺令，俗故信巫，岁月河伯娶妇以攫利，选室女以投于河，豹及期往视，其女曰：“丑！烦大巫先报河伯，如其不欲，还当另选美者。”呼吏投巫于河。少顷，曰：“何久不复我？”又投一人往速。群奸惊惧，乞命。从此弊绝。<br>
      <br>
      　　◎哭夫不哀<br>
      <br>
      　　严遵为扬州行部，闻道旁女子哭，而声不哀，问之，云：“夫遭火死。”遵使舆尸到，令人守之，曰：“当有物往。”更日，有蝇聚头所。遵令披视，铁锥贯顶，乃以淫杀其夫者。<br>
      <br>
      　　◎命七给子<br>
      <br>
      　　张咏知杭州。有子与婿讼家产者，婿言：舅终，子才三岁，遗书令异日三分付子，婿得其七。咏曰：“汝妇翁，智人也，以七与子，子死矣。”命三给婿，七给子。<br>
      <br>
      　　◎怒逮妇人<br>
      <br>
      　　王克敬为两浙运使，有逮犯私盐者，以一少妇至，克敬怒曰：“岂有逮妇人于百里外，与吏卒杂处者，污教甚矣！”自后不许。着为令。<br>
      <br>
      　　◎断丝及鸡<br>
      <br>
      　　傅琰山阴令，有卖针、卖糖老妪，争团丝诉琰，琰令挂丝于柱，鞭之，微视有铁屑，乃罚卖糖者。又二野父争鸡，问何以饲鸡，一云豆，一云粟。破鸡得粟，罪言豆者。民称傅圣。<br>
      <br>
      　　◎老翁儿无影<br>
      <br>
      　　丙吉知陈留，富翁九十无男，娶邻女，一宿而死，后产一男，其女曰：“吾父娶，一宿身亡，此子非吾父之子。”争财久而不决。丙吉云：“尝闻老翁儿无影，不耐寒。”其时秋暮，取同岁儿解衣试之，老翁儿独呼寒，日中果无影，遂直其事。<br>
      <br>
      　　◎断鬼石<br>
      <br>
      　　石璞，江西副使。时有民娶妇三日，婿与妇往拜岳家。婿先妇，妇后，失之，遍索不获。妇翁讼婿杀女，婿不胜榜掠，自诬服。璞犹疑杀人而弃尸，必深怨者为之。彼新婚燕好，胡乃尔尔。夜斋沐焚香，祝曰：“此狱关纲常，万一妇与人私，而夫枉死，且受污名，于理安乎？神其以梦示我！”果梦神授一“麦”字。璞曰：“此两人夹一人也，狱有归矣！”比明，令械囚待时行刑。囚未出，璞见一童子窥门内，乃令人牵入，曰：“尔羽客，胡为至此，得非尔师令侦某囚事耶？”童子大惊，吐实，乃二道士素与妇通，见匿之麦丛中。人因号曰断鬼石。<br>
      <br>
      　　◎视首皮肉<br>
      <br>
      　　民有利侄之富者，醉而拉杀之于家。其长男与妻相恶，欲借奸名并除之，乃斩妻首，并拉杀之，首以报宫。时知悬尹见心迎上司于二十里外，闻报时已三鼓，见心从灯下视其首，一首皮肉上缩，一首不然。即诘之曰：“两人是一时杀否？”答曰：“然。”曰：“妇有子女乎？”曰：“有一女，方数岁。”见心曰：“汝且寄狱，俟旦鞫之。”别发一票，速取某女来。女至，则携入衙，以果食之，好言细问，竟得其情，父子服罪。<br>
      <br>
      　　◎法验女眉及喉<br>
      <br>
      　　刘鸣谦守杭州，有刘氏女所居浅陋，邻少年张窥其艾，夜跃上楼，穴窗入。女大呼贼，父惊起，邻少年不能脱，执而髡之。少年昆弟号于众曰：“伊父实以女伥而又阱之。”女闻之，拊膺曰：“天乎！辱人至于此。”遂自缢。张乃贿其父金，当谳诉女已承污，特羞奸露耳。鸣谦得女贞烈、父受金状，乃令以法验女眉及喉，实处子。与从事刘公讯治之，张伏法。百姓谣曰：“两刘哲，一刘烈，江河海流合。”<br>
      <br>
      　　◎花瓶水杀人<br>
      <br>
      　　汪待举守郡部。民有饮客者，客醉卧空室中。客夜醉渴，索浆不得，乃取花瓶水饮之。次早启户，客死矣。其家讼之，待举究中所有物，惟瓶中浸旱莲花而已。试以饮死囚，立死，讼乃白。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="118.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="120.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>