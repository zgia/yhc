<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">帝王(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎县官<br>
      <br>
      　　《霍光传》称天子为县官。<br>
      <br>
      　　◎华祝<br>
      <br>
      　　尧观于华，华封人曰：“嘻！请祝圣人多富、多寿、多男子”。<br>
      <br>
      　　◎陛下<br>
      <br>
      　　陛，阶也。天子必有近臣，执兵器陈于陛侧，以戒不虞。谓之陛下者，群臣与天子言，不敢指斥天子，故呼在陛下者而告之，因卑达尊之义也。上书亦如之。<br>
      <br>
      　　◎乘箓握符<br>
      <br>
      　　《东都赋》曰：“圣王握干符，阐坤珍，披皇图，稽帝文。”干符，赤伏符箓也。坤珍，洛书也。皇图，图谶也。帝文，天文也。<br>
      <br>
      　　◎行在<br>
      <br>
      　　蔡邕《独断》谓天子以天下为家，车舆所至之处，皆曰行在。谓行幸之所在也。<br>
      <br>
      　　◎天潢<br>
      <br>
      　　《曹固表》：“王孙公子，疏派天潢，宜亲宗室，强干弱枝。”<br>
      <br>
      　　◎警跸<br>
      <br>
      　　唐太宗即位，数骑射，孙伏伽谏曰：“天子禁卫九重，出也警，入也跸。”警，戒肃也。跸，清道也。<br>
      <br>
      　　◎璇宫椒房<br>
      <br>
      　　帝少昊母星娥处于璇宫，以椒涂壁，取其温和，以辟恶气。一曰取椒实繁衍之义。<br>
      <br>
      　　黄帝立四妃，夏增三三，为九嫔；殷增三九，为二十七世妇；周增九九，为八十一御妻。魏明帝置淑妃，宋武帝置贵妃，隋炀帝置德妃，唐置贤妃，汉武帝置婕妤，汉元帝置昭仪，汉光武置贵人，晋武帝置才人。<br>
      <br>
      　　◎前星<br>
      <br>
      　　《晋书·天文志》：“心三星，天王正位也。中星曰明堂，天子位。前星为太子，后星为庶子。”<br>
      <br>
      　　◎少海<br>
      <br>
      　　《山海经》：“元皋之上，南望幼海。”注：幼海，即少海也。天子比大海，太子比少海。<br>
      <br>
      　　◎青宫<br>
      <br>
      　　东明山有宫，青石为墙，门有银榜，以青石碧缕，题曰“天地长男之宫”。故太子名青宫，又曰东宫。<br>
      <br>
      　　◎公主<br>
      <br>
      　　天子嫁女，不亲主婚，命同姓诸侯主之，故称公主。若诸侯，则自主之，故称翁主。娶公主者，曰尚。娶翁主者，曰承。<br>
      <br>
      　　周始称公主，汉始称姊妹长公主，武帝始称姑太长公主，唐宪宗始称王女县主，睿宗始封女代国。秦以后始称尚主，舅姑下于妇。王始制坐受妇礼。魏始拜尚主者驸马。驸马都尉本汉武帝置，掌御马。<br>
      <br>
      　　◎女官<br>
      <br>
      　　周始制女史，佐内治。汉制女官十四等，数百人。唐设六局、二十四司，官九十人，女史五十余人。<br>
      <br>
      　　◎宗室<br>
      <br>
      　　周公始置中士奠世系。唐玄宗始诏李衢、林宝撰玉牒百十卷。宋真宗始崇皇属籍。<br>
      <br>
      　　周始建宗盟，选宗中之长为正。唐宗室始期亲加皇属，外任不着姓。宋神宗始换授，始外官加姓，始诏宗室应举。<br>
      <br>
      　　◎五行迭王<br>
      <br>
      　　太昊配木，以木德王天下，色尚青。炎帝配火，以火德王天下，色尚赤。黄帝配土，以土德王天下，色尚黄。少昊配金，以金德王天下，色尚白。颛顼配水，以水德王天下，色尚黑。<br>
      <br>
      　　◎建元<br>
      <br>
      　　古者只有纪年，未有年号。汉武帝建元元年，后王年号盖始于此。帝王改元亦未曾有。秦惠文十四年更为元年，是为改元之始。黄帝始制国号加有字，汉加大字。汉文帝始制年号用一字，武帝始用二字。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="041.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="043.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>