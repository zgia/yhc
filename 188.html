<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">珍宝(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎青琅玕<br>
      <br>
      　　生海底，云海人以网得之。初出时，红色，久而青黑，枝柯似珊瑚，而上有孔窍如虫蛀，击之有金石声。<br>
      <br>
      　　◎金刚钻<br>
      <br>
      　　形如鼠，粪色青黑，生西域百丈水底盘石上，土人没水觅得之，以之镌镂，无坚不破，唯以羚羊角击之即碎。<br>
      <br>
      　　◎奇南香<br>
      <br>
      　　一作迦南。其木最大，枝柯窍露，大蚁穴之。蚁食石蜜，归遗于中，木受蜜气，结而成香，红而坚者谓之生结，黑而软者谓之糖结。木性多而香味薄者，谓之虎斑结、金绿结。<br>
      <br>
      　　◎猫儿眼<br>
      <br>
      　　宝石也。其状色酷似猫眼，内光一线，如猫睛一般，可定时辰。<br>
      <br>
      　　◎祖母绿<br>
      <br>
      　　亦宝石。绿如鹦哥毛，其光四射，远近看之，则闪烁变幻，武将上阵，取以饰盔，使射者目眩，箭不能中。<br>
      <br>
      　　◎刚卯<br>
      <br>
      　　《王莽传》：刚卯，长三寸，广一寸四分。或用金玉，刻作两行书曰：“正月刚卯。”又曰：“疾日刚卯。”凡六十六字。以正月卯日作此佩之，以祓除不祥。<br>
      <br>
      　　◎镔铁<br>
      <br>
      　　西番有镔铁，面上作螺旋花，或芝麻雪花。凡造刀剑器皿，磨令光，用金丝矾泽之，其花益现，价过于银。<br>
      <br>
      　　◎聚宝盆<br>
      <br>
      　　明初沉万三有聚宝盆，凡金银珠宝纳其中，过夜皆满。太祖筑陵南门，下有龙潭，深不可测，以土石投之，决填不满；太祖取盆投之，下石即满，且诳龙以五更即还。今南门不打五更，至四更即天亮。<br>
      <br>
      　　◎钱名<br>
      <br>
      　　《通典》；自太昊以来，则有钱矣。太昊氏、高阳氏渭之金；有熊氏、高辛氏谓之货；陶唐氏谓之泉；商周谓之布；齐莒谓之刀，又曰教。与俗改币，与世易。夏后以元具。周人以紫石，后世或金钱、刀布。<br>
      <br>
      　　◎朱提<br>
      <br>
      　　县名。属犍为。出好银。即今四川嘉定州犍为县。<br>
      <br>
      　　◎青蚨<br>
      <br>
      　　《搜神记》：青蚨似蝉而稍大，母子不离，生于草间，如蚕，取其子，母即飞来。以母血涂钱八十一文，以子血涂钱八十一文，每市物，或先用母钱，或先用子钱，皆复飞归，循环无已。<br>
      <br>
      　　◎阿堵物<br>
      <br>
      　　晋王衍妻喜聚敛，衍疾其贪鄙，故口未尝言钱。妻欲试之，令婢以钱绕床，使不得行，衍早起见钱，谓婢曰：“举此阿堵物去！”<br>
      <br>
      　　◎鹅眼<br>
      <br>
      　　《宋略》：泰始中通私铸，而钱大坏，一贯长三寸，谓之鹅眼钱。<br>
      <br>
      　　◎明月夜光<br>
      <br>
      　　《南越志》：海中有明月珠、水精珠。《魏略》：大秦国出夜光珠、真白珠。<br>
      <br>
      　　◎剖腹藏珠<br>
      <br>
      　　《唐史》：太宗曰：西域贾胡得美珠，剖腹而藏之，爱珠不爱其身也。<br>
      <br>
      　　◎钱成蝶舞<br>
      <br>
      　　《唐史》：穆宗时，禁中花开，群蝶飞集，上令举网张之，得数万；视之，乃库中金钱也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="187.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="189.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>