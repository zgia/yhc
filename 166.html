<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">乐律(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎周郎顾曲<br>
      <br>
      　　周瑜妙于音律，虽三爵之后，少有阙误，瑜必举目瞠视。时人语曰：“曲有误，周郎顾。”<br>
      <br>
      　　◎击壤<br>
      <br>
      　　击壤，石戏也。壤以木为之，前广后锐，长四尺三寸，阔三寸，其形如履，将戏，先侧一壤，于三四十步外，以手中壤击之，中者为吉。<br>
      <br>
      　　◎禁鼓<br>
      <br>
      　　一千一百三十声为一通，三千六百九十声为三通。更鼓三百六十挝为一通。千捶为三通。余鼓三百三十三为一通。角十二声为一叠。<br>
      <br>
      　　◎钟声<br>
      <br>
      　　晨昏撞一百单八者，一岁之义也。盖年有十二月有廿四气，又有七十二候，正得此数。越州歌曰：“紧十八，慢十八，六遍共成一百八。”<br>
      <br>
      　　◎埙篪<br>
      <br>
      　　埙以土为之，锐上平底，如秤锤，六孔，一云八孔，大如鸭卵，曰“雅埙”；小如鸡卵，曰：“颂篪”，以竹为之，大者长一尺四寸、八孔，小者长一尺二寸、七孔，横吹之，与埙声相应。埙篪二器，乃周昭王时暴辛公所作。<br>
      <br>
      　　◎柷敔<br>
      <br>
      　　柷，状如漆桶，以木为之，方二尺四寸，深一尺八寸，中有椎柄，连底撞而击其傍，所以起乐也。方二四寸者，阴数也。敔，状如伏虎形，背上有二十七鉏铻，刻以木，长尺许，以水戛之，所以止乐也。二十七鉏铻者，阳数也。柷敔二器，乃舜时所作。<br>
      <br>
      　　◎洗凡清绝<br>
      <br>
      　　吴越忠懿王得天台寺中对：“瀑布泉屋，柱斫二琴。”一曰洗凡，一曰清绝，为旷代之宝。后钱氏献之太宗，藏于御府。见《辍耕录》。<br>
      <br>
      　　◎舞剑器<br>
      <br>
      　　《剑器》，乃武舞之曲名。其舞用女妓而雄装之，其实空手舞也。见《文献通考》。<br>
      <br>
      　　◎黎园子弟<br>
      <br>
      　　唐明皇酷爱法曲，选坐部伎子弟三百人，教于黎园，谓之黎园子弟。居宜春北苑。时有马仙期、李龟年、贺怀智洞知音律。安禄山自范阳入觐，亦献白玉箫管数百事，皆陈于黎园。自是乐响不类人间。<br>
      <br>
      　　◎李天下<br>
      <br>
      　　唐庄宗自言一日不闻音乐，则饮食都不美。方暴怒鞭笞左右，一闻乐声，怡然自适，万事都忘。又善歌曲，或时自傅粉墨，与优人共戏。优名谓之“李天下”。<br>
      <br>
      　　◎雍门鼓<br>
      <br>
      　　雍门周以琴见孟尝君，孟尝君曰：“先生鼓琴。亦能令文悲乎？”雍曰：“千秋万岁后，台榭已坏，坟墓已下，婴儿竖子樵采者，踯躅其足而歌其上，曰：夫以孟尝君之尊贵，乃若是乎？”孟尝君泫然承脸，曰：“先生令文若破国亡家之人矣！”<br>
      <br>
      　　◎桓伊弄笛<br>
      <br>
      　　晋桓伊有柯亭笛，尝自吹之。王徽之泊舟清溪，闻笛称叹。人曰：“此桓野王也。”徽之令人请之，求为吹笛。伊即下车，据胡床，三弄毕，便上车去，主客不交一言。<br>
      <br>
      　　◎皋亭石鼓<br>
      <br>
      　　吴郡临平崩岸，得石鼓，扣之不鸣。问张华，华曰：“用蜀中铜材刻鱼形，扣之则鸣矣。”如其言，声闻数十里。<br>
      <br>
      　　◎响遏行云<br>
      <br>
      　　《列子》：薛谭学讴于秦青，未穷青之技，自谓尽之，遂辞归。青弗止，饶于郊衢，抚节悲歌，声振林木，响遏行云。薛乃谢，求反，终身不敢言归。<br>
      <br>
      　　◎余音绕梁<br>
      <br>
      　　秦青曰：昔韩娥东之齐，匮粮，过雍门，鬻歌假食。既去，而余音绕梁，三日不绝。李诗：“醉舞纷绮席，清歌绕飞梁。”<br>
      <br>
      　　◎声入云霄<br>
      <br>
      　　戚夫人善为翘袖折腰之舞，歌《出塞》、《入塞》之曲，侍婢数百习之。后宫齐音高唱，声入云霄。<br>
      <br>
      　　◎水调歌头<br>
      <br>
      　　唐明皇爱水调歌，胡羯犯京，上欲迁幸，登花萼楼，命楼下少年有善水调者歌曰：“山川满目泪沾衣，富贵荣华不几时。不见只今汾水上，惟有年年秋雁飞。”上闻潸然曰：“谁为此词？”左右曰：“宰相李峤。”上曰：“真才子也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="165.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="167.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>