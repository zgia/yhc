<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">军旅(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎廉颇善饭<br>
      <br>
      　　廉颇一饭斗米，肉十斤，披甲上马，以示可用。郭开谓赵王曰：“廉将军虽老，尚善饭，然与臣坐，顷之，三遗矢矣。”王以为老，遂不召。<br>
      <br>
      　　◎杜彪<br>
      <br>
      　　梁荆州刺史杜山从，膂力过人，便骋马，射不虚矢。所佩霞明朱弓，四石余力，每出挑战，魏军惮之，号为“杜彪”。<br>
      <br>
      　　◎飞将<br>
      <br>
      　　唐单雄信极勇，力事李密。人号为“飞将”。后周韩果破稽胡，稽胡惮果矫健，亦号“飞将”。<br>
      <br>
      　　◎铁猛兽<br>
      <br>
      　　后周蔡佑与齐战，着明光铠甲，所向无敌，齐人畏之，号“铁猛兽”。<br>
      <br>
      　　◎熊虎将<br>
      <br>
      　　周瑜尝谓孙权曰：“刘备有关张熊虎之将，有饮马长江之志。”又言羽、飞为万人敌。<br>
      <br>
      　　◎细柳营<br>
      <br>
      　　汉文帝时，匈奴大入边。上使周晋夫军细柳，以备胡。上自劳军，先驱至军门，曰：“天子至！”都尉曰：“军中闻将军令，不闻天子诏。”上使使持节诏将军曰：“吾欲入劳军。”晋夫开壁门。天子按辔徐行。晋夫以军礼见。文帝曰：“嗟乎，此真将军矣！”<br>
      <br>
      　　◎飞将军<br>
      <br>
      　　汉李广为北平太守，匈奴畏之，号曰“汉飞将军”，避之数岁。<br>
      <br>
      　　◎贯虱<br>
      <br>
      　　《列子》：纪昌学射于飞卫，卫曰：“视大如小，视微如着，而后告我。”昌以牦尾垂虱于牖间，南面而望之。旬日之间，渐大；三年之后，大如车轮。乃以弧矢射之，贯虱之心。<br>
      <br>
      　　◎来嚼铁<br>
      <br>
      　　唐来瑱为颖川太守。贼攻城，来射皆应弦而仆。贼拜城请降，称为“来嚼铁”。<br>
      <br>
      　　◎半段枪<br>
      <br>
      　　唐哥舒翰为河西卫前将军，吐蕃大寇边，翰持半段枪当其锋，所向披靡。<br>
      <br>
      　　◎黄驺少年<br>
      <br>
      　　唐裴杲勇冠三军，与敌国战，乘黄驺当先，军中称“黄驺少年”。<br>
      <br>
      　　◎白袍先锋<br>
      <br>
      　　唐薛仁贵尝从太宗征伐，每出战，辄披白袍，所向无敌。太宗遥见，问白袍先锋是谁。特引见，赐马绢，喜得虎将。<br>
      <br>
      　　◎大树将军<br>
      <br>
      　　后汉冯异性谦退不伐，诸将于所止舍，辄并坐论功，异常独屏树下，人号“大树将军。”<br>
      <br>
      　　◎霹雳闪电<br>
      <br>
      　　唐长孙无忌父晟讨突厥，畏晟，闻其弓声，谓之“霹雳”；见其走马，谓之“闪电”。晋王笑曰：“将军振怒，威行域外。”<br>
      <br>
      　　◎辕门二龙<br>
      <br>
      　　唐乌承玭，开元中，与族兄承恩皆为平虏先锋，号“辕门二龙”。<br>
      <br>
      　　◎一韩一范<br>
      <br>
      　　范文正公与韩魏公俱为西帅，边士谣曰：“军中有一韩，西贼闻之心胆寒；军中有一范，西贼闻之惊破胆。”元昊惧，遂称臣。<br>
      <br>
      　　◎八遇八克<br>
      <br>
      　　唐娄师德，武后时募猛士讨吐蕃，乃自奋，戴红抹额来应诏。后与虏战，八遇八克。<br>
      <br>
      　　◎七纵七擒<br>
      <br>
      　　孔明与孟获战，凡七纵七擒。后乃叹服曰：“公天威也，南人不敢复反矣！”<br>
      <br>
      　　◎钲止兵进<br>
      <br>
      　　狄青与西贼战，密令军中，钲一声则止，再声则严阵而阳却，钲声止则大呼而突之。虏大骇愕，以是胜之。<br>
      <br>
      　　◎以少击众<br>
      <br>
      　　唐马磷武艺绝伦，以百骑破卒五千。李光弼曰：“吾未见以少击众，如马将军者！”人号为“中兴锐将”。<br>
      <br>
      　　◎朕之关张<br>
      <br>
      　　宋狄青京师呼为“狄天使”，上嘉其材勇，为泾原路兵马总管。上欲一见，诏令入朝。会寇逼平凉，乃令亟往，俾图像以进。上观其相曰：“朕之关张。”<br>
      <br>
      　　◎立汉赤帜<br>
      <br>
      　　韩信攻赵，令卒曰：“赵见我走，必空壁逐我，若等疾入，拔赵白帜，立汉赤帜。信佯走。赵果逐之，回壁见赤帜，大乱。汉兵夹击，遂克赵军。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="168.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="170.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>