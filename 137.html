<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">著作(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎驱屈宋鞭扬马<br>
      <br>
      　　《李翰林集》序：驰驱屈宋，鞭挞扬马，千载独步，惟公一人。<br>
      <br>
      　　◎点鬼簿、算博士<br>
      <br>
      　　唐王勃、杨炯、卢照领、骆宾王，皆有文名，人议其疵曰：杨好用古人姓名，谓之“点鬼簿”。骆好用数目作对，谓之“算博士”。<br>
      <br>
      　　◎玄圃积玉<br>
      <br>
      　　时人目陆机之文犹玄圃积玉，无非夜光。<br>
      <br>
      　　◎造五凤楼<br>
      <br>
      　　韩浦与弟洎，皆有文名，洎尝曰：“予兄文如绳枢草舍，聊庇风雨。予文是造五凤楼手。”浦因寄蜀笺与洎，曰：“十样鸾笺出益州，近来新寄浣溪头。老兄得此全无用，助汝添修五凤楼。”<br>
      <br>
      　　◎梦涤肠胃<br>
      <br>
      　　王仁裕少时，尝梦人剖其肠胃，以西江水涤之，见江中沙石，皆为篆籀之文。由是文思并进，有诗百卷，号《西江集》。<br>
      <br>
      　　◎鼠坻牛场<br>
      <br>
      　　扬雄曰：雄为《太玄经》，犹鼠坻之与牛场也，如其用，则实五谷饱邦民；否则，为坻粪，弃之于道已矣。<br>
      <br>
      　　◎帖括<br>
      <br>
      　　帖者簿籍之义，以帖籍赅括义理而诵之。<br>
      <br>
      　　◎詅痴符<br>
      <br>
      　　和凝为文，以多为富，有集百卷，自镂饭以行，识者非之，曰：“此颜之推所谓詅痴符也。”<br>
      <br>
      　　◎焚弃笔砚<br>
      <br>
      　　陆机天才秀逸，辞藻宏丽，张茂先尝谓之曰：“人之为文章，常患才少，而子患才多。”机弟云曰：“茂先见兄文，辄欲焚弃笔砚。”<br>
      <br>
      　　◎齐丘窃谭峭<br>
      <br>
      　　五代时，宋齐丘欲窃谭景升《化书》以为己作，乃投景升于江。后渔人撒网，获景升尸，手中持《化书》三卷，遂改《齐丘子》为《谭子化书》。<br>
      <br>
      　　◎郢削<br>
      <br>
      　　《庄子》：郢人垩（音恶）漫其鼻端，若蝇翼，使匠石斫之。匠石运斤成风，斫之，尽垩而鼻不伤。故求人笔削其诗文，曰郢削。<br>
      <br>
      　　◎藏拙<br>
      <br>
      　　梁徐陵使于齐，时魏收有文学，北朝之秀录其文集以遗陵，命传之江左。陵还，渡江而沉之，从者问故，曰：“吾与魏公藏拙。”<br>
      <br>
      　　◎韩山一片石<br>
      <br>
      　　庾信自南朝至北方，惟爱温子升所作《韩山碑》。或问北方何如，信曰：“惟韩山一片石堪与语，余若驴鸣犬吠耳。”<br>
      <br>
      　　◎福先寺碑<br>
      <br>
      　　裴度修福先寺，将求碑文于白居易。判官皇甫湜怒曰：“近舍湜，而远取居易，请从此辞。”度亟谢，随以文属湜。湜饮酒，挥毫立就。度酬以车马玩器约千缗，湜怒曰：“碑三千字，每字不直绢三匹乎？”度又依数酬之。湜又索文改窜，度笑曰：“文已妙绝，增一字不得矣！”<br>
      <br>
      　　◎聪明过人<br>
      <br>
      　　韩文公尝语李程曰：“愈与崔丞相群同年往还，直是聪明过人。”李曰：“何处过人？”韩曰：“共愈往还二十余年，不曾说着文章。”<br>
      <br>
      　　◎金银管<br>
      <br>
      　　湘东王录忠臣义士文章，笔有三品：忠孝全者，金管书之；德行精粹者，银管书之；文章华丽者，斑竹管书之。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="136.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="138.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>