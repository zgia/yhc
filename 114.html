<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">州县(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎米易蝗<br>
      <br>
      　　孙觉为合肥簿，值岁旱，课民捕蝗。觉言民方艰食，捕得蝗若干，官以米易之，捕必尽力。守悦，推其法行之，竟不损禾。<br>
      <br>
      　　◎少府<br>
      <br>
      　　李白《赠瑕丘王少府》，杜甫《赠华阳李少府》。唐朝县尉多称少府。<br>
      <br>
      　　◎黄绶<br>
      <br>
      　　唐朝县尉之绶黄色。陈之昂《送齐少府序》：黄绶位轻，而青云望重。<br>
      <br>
      　　◎梅仙<br>
      <br>
      　　西溪梅福为南昌县尉，上疏言事不用，遂弃官，一朝携妻子去九江，不知所终。后为吴门市卒。<br>
      <br>
      　　◎聪明尉<br>
      <br>
      　　唐魏奉古为雍丘尉。尝公宴，有客草序五百言。奉古曰：“此旧作也。”朗背诵之。草序者默然。奉古徐笑曰：“适览记之，非旧习也。”由是知名。人号“聪明尉”。<br>
      <br>
      　　◎铁面少府<br>
      <br>
      　　宋杨王休，调台州黄岩尉。邑有豪民，武断一方，具得其奸状，白于郡，黥隶他州。闾里欢称为“铁面少府”。<br>
      <br>
      　　◎五色丝棒<br>
      <br>
      　　曹操年二十，举孝廉为郎，除洛阳比部尉。入尉廨，缮治四门，造五色棒，悬门左右。犯罪者，不避豪强，皆棒杀之。京师敛迹。<br>
      <br>
      　　◎金滩鸂鶒<br>
      <br>
      　　唐河南伊闾县前水中，每僚佐有入台省者，先有滩出，石砾金砂。牛僧孺为尉，一日报滩出，有老吏观之曰：“此必分司御史。若是西台，当有双鸂鶒至。”僧孺祝曰：“既有滩，何惜鸂鶒？”语未竟，一双飞下。不旬日，召拜西台御史。<br>
      <br>
      　　◎郑尉除奸<br>
      <br>
      　　郑虎臣会稽尉也，解贾似道安置循州，侍妾尚数十人，虎臣悉屏去，夺其宝玉，撤轿盖，暴烈日中，令舁轿夫唱杭州歌谑之，窘辱备至。至漳州木绵庵，虎臣讽令自杀，似道不从。虎臣曰：“吾为天下杀此贼，虽死何憾！”遂囚似道子于别室，即厕上拉似道椎杀之。<br>
      <br>
      　　◎霹雳手<br>
      <br>
      　　唐裴琰之为同州司户，年少，刺史李崇义轻之。州中积年旧案数百，崇义促之判决。琰之命吏书数人递纸笔，须臾，剖断毕。崇义惊曰：“公何忍藏锋，以成鄙人之过？”由是大知名。人称霹雳手。<br>
      <br>
      　　◎廉自高<br>
      <br>
      　　刘子敏由御史左迁侯官典史，自署曰：“禄薄俭常足，官卑廉自高。”<br>
      <br>
      　　◎刀笔<br>
      <br>
      　　萧曹出身刀笔。古者用版牍，吏书以刀削书之，故吏称刀笔功名。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="113.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="115.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>