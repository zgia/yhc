<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">山川(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎白岳山<br>
      <br>
      　　在休宁县。一名齐云，岩上有石钟楼、石鼓楼、香炉峰、烛台峰，皆奇景。上供玄帝像，云是百鸟衔泥所塑，灵应异常，人称小武当。时时有王灵官响山鞭，声如霹雳。<br>
      <br>
      　　◎镇江三山<br>
      <br>
      　　一曰北固，一曰金山，一曰焦山。焦山者，汉末隐士焦光隐此，故名。上有《瘗鹤铭》，陶隐居所书，雷火断之，今坠江岸。<br>
      <br>
      　　◎八公山<br>
      <br>
      　　在寿州。淮南王安与宾客八公修炼于此。谢玄陈兵淝水，苻坚望见八公山草木，风声鹤唳，皆为晋兵。<br>
      <br>
      　　◎天童山<br>
      <br>
      　　在鄞县。晋僧义兴卓锡于此，有童子给役薪水，久之辞去，曰：“吾太白神也，上帝命侍左右。”言讫不见。遂名太白山，又名天童山。<br>
      <br>
      　　◎招宝山<br>
      <br>
      　　在定海。天气晴朗，朝鲜、日本诸国，一望可见。山中有棋子坪，以白饭撒之得白子，以黑豆撒之得黑子。<br>
      <br>
      　　◎翁洲山<br>
      <br>
      　　在定海。徐偃王所居。勾践欲封夫差于甬东，即此地也。唐开元中置翁洲县。<br>
      <br>
      　　◎鸡鸣山<br>
      <br>
      　　在应天府东，旧名鸡笼山。雷次宗开馆于此，齐高宗常就次宗受《左氏春秋》。<br>
      <br>
      　　◎牛首山<br>
      <br>
      　　在祖堂之北，上有二峰相对，如牛角，故名。晋王导曰：“此天阙也。”又名天阙山。<br>
      <br>
      　　◎摄山<br>
      <br>
      　　在应天府治东北。产摄生草。上有千佛岩、栖霞寺，即明僧绍舍宅。<br>
      <br>
      　　◎茅山<br>
      <br>
      　　在句容，初名句曲山。茅君得道于此，更今名。上有三峰，三茅君各占其一，谓之三茅峰。三峰之北，曰玉晨观，即所谓金陵地肺也。<br>
      <br>
      　　◎莫愁湖<br>
      <br>
      　　三山门外。昔有妓卢莫愁家此，故名。<br>
      <br>
      　　◎天台山<br>
      <br>
      　　上应台星高一万八千丈，周八百里，从昙花亭麓视石梁瀑布，如在天半上。有琼台玉阙诸景，旧名金庭洞天。<br>
      <br>
      　　◎天姥山<br>
      <br>
      　　在浙之新昌县。李太白梦游天姥，即此。近产茶，名天姥茶。<br>
      <br>
      　　◎文公山<br>
      <br>
      　　在尤溪。朱晦庵父松，为尤溪尉，任满，假馆于郑氏。建炎庚戌九月，朱子生，所对二山，草木繁密，野烧焚之，山形露出“文公”二字。<br>
      <br>
      　　◎云谷山<br>
      <br>
      　　在建阳。群峰上蟠，中阜下踞，虽当晴昼，白山坌入，则咫尺不可辨。朱文公作草堂其中，榜曰“晦庵”。<br>
      <br>
      　　◎钟山<br>
      <br>
      　　在分宜。晋时，雨后有大钟从山峡流出，验其铭，乃秦时所造，故名钟山。后有渔人，山下得一铎，摇之，声如霹雳，山岳动摇。渔人惧，沉之水。或曰：此秦始皇驱山铎也。<br>
      <br>
      　　◎寒石山<br>
      <br>
      　　唐寒山、拾得二僧居此。丰干和尚谓闾丘太守曰：“寒山、拾得，是文殊、普贤后身。”太守往谒之，二人笑曰：“丰干饶舌。”遂隐入石中，不复出。<br>
      <br>
      　　◎石镜山<br>
      <br>
      　　在临安。有圆石如镜，钱镠少时照之，冠冕俨然王者。唐昭宗封为衣锦山。镠常于此宴故老，木石皆披锦绣。<br>
      <br>
      　　◎宛委山<br>
      <br>
      　　在会稽禹穴之前。上有石匮，大禹发之，得赤如日，碧如月，长一尺二寸。又传禹治水毕，藏金简玉字之书于此。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="032.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="034.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>