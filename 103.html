<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">尚书 部曹 卿寺</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎古纳言<br>
      <br>
      　　唐玄宗用牛仙客为尚书，张九龄谏曰：尚书，古之纳言，多用旧相居之。仙客，本河、湟一使典耳，拔升清流，齿班常伯，此官邪也。<br>
      <br>
      　　◎天之北斗<br>
      <br>
      　　李固疏：陛下有尚书，犹天之有北斗。北斗为天之喉舌，尚书为陛下之喉舌。<br>
      <br>
      　　◎六卿<br>
      <br>
      　　隋文帝始定六部，本汉光武分署六曹。吏曹职起伏羲。汉光武为选部。魏始名吏部，始居诸曹右。户曹职起黄帝。吴始为户部。唐武后始以户部居礼部右。礼曹职起颛顼之秩宗。隋始为礼部。兵刑曹职起黄帝。隋始为兵部、刑部。工曹职起少昊。晋起部。隋始为工部。宋神宗复唐故事，以吏、户、礼、兵、刑、工为次序。<br>
      <br>
      　　◎尚书<br>
      <br>
      　　秦遣吏至殿中文书，始号尚书。后汉始专席。魏三品，陈加至一品。<br>
      <br>
      　　◎侍郎<br>
      <br>
      　　隋炀帝置六曹侍郎。副尚书名始秦。<br>
      <br>
      　　◎郎中<br>
      <br>
      　　汉置尚书郎，分掌尚书事，名始秦。<br>
      <br>
      　　◎员外<br>
      <br>
      　　隋文帝命尚书六曹增置员外郎，名始汉。<br>
      <br>
      　　◎主事<br>
      <br>
      　　隋炀帝置主事副员外郎，名始汉武帝。<br>
      <br>
      　　◎司务<br>
      <br>
      　　宋置六部司务。<br>
      <br>
      　　◎九卿<br>
      <br>
      　　夏后氏始置九卿。汉设九卿，不以官名，但称九寺。梁武帝始加卿字。后魏始置少卿，以卿为正卿。<br>
      <br>
      　　◎大理寺<br>
      <br>
      　　黄帝立士师，有虞为士师。夏始称大理。秦置大理正，今卿；置廷尉正，今寺正。魏置少卿。晋武帝置丞。隋炀帝置评事。<br>
      <br>
      　　◎太常寺<br>
      <br>
      　　本周官春官之职。秦称奉常。汉改太常，名始有虞。后汉置卿。秦置丞。魏文帝置博士。汉武帝置郎，置司乐，置协律。隋置郊社署，今天地坛祠祭署。唐置簿。<br>
      <br>
      　　◎太仆寺、苑马寺，职始周官，梁置簿，汉置监。<br>
      <br>
      　　◎光禄寺<br>
      <br>
      　　本秦置，郎中令掌宫掖。汉为光禄勋。梁始改光禄卿。北齐兼膳羞。隋始专掌。唐始署珍羞官，因隋。隋始署大官名，因秦始署良酝，即汉汤官，掌酝，本周官酒正（酉畐）入置。<br>
      <br>
      　　◎鸿胪寺<br>
      <br>
      　　汉武帝置大鸿胪，梁武帝除“大”字，本秦典客、周大行人。<br>
      <br>
      　　◎国子监<br>
      <br>
      　　周以师氏、保氏教养国子，始名国子。晋武帝始立国子学。隋炀帝始改国子监。汉始定祭酒，衔名本周。隋炀帝置司业并周职。汉武帝置博士，名始秦。晋武帝置教。隋炀帝置丞。北齐高洋置簿。宋神宗置录。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="102.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="104.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>