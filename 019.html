<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">秋(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎重阳<br>
      <br>
      　　九为阳数，其日与月并应，故曰重阳。汉宫人贾佩兰九日食饵，饮菊花酒，长寿。<br>
      <br>
      　　◎登高<br>
      <br>
      　　费长房语桓景曰：“九月九日，汝家有大灾，急作绛袋，盛茱萸系臂上，登高山，饮菊花酒，此祸可消。”景如其言，举家登山。至夕还，鸡犬皆暴死。长房曰：“代之矣。”今人登高，本此。<br>
      <br>
      　　◎落帽<br>
      <br>
      　　孟嘉为桓温参军，重九日宴姑孰龙山，风吃落帽。温敕左右勿言，良久取之还，令孙盛作文嘲之。<br>
      <br>
      　　◎白衣送酒<br>
      <br>
      　　陶潜九月九日无酒，宅边有菊，采之盈把，坐其侧。久而望见白衣人至，乃王弘送酒使也，就便酌酒，大醉而归。<br>
      <br>
      　　◎游戏马台<br>
      <br>
      　　宋武帝为宋公时，在彭城，九月九日游项羽戏马台。今相仍为故事。<br>
      <br>
      　　◎茱萸酒<br>
      <br>
      　　汉武帝宫人，九月九日皆饮茱萸菊花酒，令人长寿。<br>
      <br>
      　　◎观涛<br>
      <br>
      　　风俗：八月望日，广陵曲江观涛；浙江于十八日看戏潮。<br>
      <br>
      　　◎九日开杜鹃<br>
      <br>
      　　唐周宝镇润州，知鹤林寺杜鹃花奇绝，谓殷七七曰：“可使顷刻开花，副重九乎？”殷曰：“诺。”及九日，果烂熳如春，宝游赏后，花忽不见。<br>
      <br>
      　　◎九日飞升<br>
      <br>
      　　汉张陵在富川山修道，晋永和九年九月九日，登白霞山飞升，惟遗丹灶药臼于山下。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="018.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="020.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>