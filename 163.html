<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">乐律(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎历代乐名<br>
      <br>
      　　黄帝作《咸池》，颛顼作《六英》，帝喾作《五茎》，尧作《大章》，舜作《大韶》，禹作《大厦》，汤作《大》，武王作《大武》。<br>
      <br>
      　　◎嶰谷<br>
      <br>
      　　黄帝命伶伦作律。伶伦取竹于嶰谷山，其窍厚薄之均者，断为两节间作六寸九分而吹之，以为黄钟之管。制十二筩以听凤凰之鸣，雄鸣六，雌鸣六，以为律吕。<br>
      <br>
      　　◎律吕<br>
      <br>
      　　五声之本，生于黄钟之律。律有十二，阳六为律，阴六为吕。律以通气类物，一曰黄钟，二曰太簇，三曰姑铣，四曰蕤宾，五曰夷则，六曰无射。吕以旅阳宣气，一曰林钟，二曰南吕，三曰应钟，四曰大吕，五曰夹钟，六曰仲吕。有三统之义焉。职在太常，太常掌之。<br>
      <br>
      　　◎葭灰气候<br>
      <br>
      　　隋文帝取律吕，实葭灰以候气，问于牛弘，对曰：“灰飞半出为和气，全出为猛气，不出为衰气。”<br>
      <br>
      　　◎五音<br>
      <br>
      　　宫为君，商为臣，角为民，征为事，羽为物，五者不乱，则无怗懘之音矣。宫乱则荒，其君骄；商乱则陂，其臣坏；角乱则忧，其民怨；征乱则哀，其事动；羽乱则危，其财匮。五者皆乱，迭相陵，谓之慢，如此则国之灭亡无日矣。<br>
      <br>
      　　◎乱世之音<br>
      <br>
      　　郑卫之音，乱世之音也，比于慢矣。桑间濮上之音，亡国之音也，其政散，其民流，诬上行私而不可止也。<br>
      <br>
      　　◎溺音<br>
      <br>
      　　魏文侯问：“何谓溺音？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志。此四者皆淫于色而害于德，是以祭祀弗用也。”<br>
      <br>
      　　◎六声<br>
      <br>
      　　钟声铿，铿以立横，横以立武。君子听钟声，则思武臣。石声磬，磬以立辨，辨以致死。君子听磬声，则思死封疆之臣。丝声哀，哀以立廉，廉以立志。君子听琴瑟之声，则思志义之臣。竹声滥，滥以立会，会以聚众。君子听竽笙箫管之声，则思畜聚之臣。鼓鼙之声讙。以立动，动以进众。君子听鼓鼙之声，则思将帅之臣。君子之听音，非听其铿锵而已也，彼亦有所合之也。<br>
      <br>
      　　◎学琴师襄<br>
      <br>
      　　孔子学琴于师襄。孔子曰：“丘习其曲，再习其数，今习其志，有所穆然而深思焉，有所怡然高望而远志焉。又得其人，黧然而黑，几然而长，眼如望羊，心如欲王四国，非文王，其谁能为此也！”师襄辟席，再拜曰：“师盖云文王操也。”<br>
      <br>
      　　◎四面<br>
      <br>
      　　王宫县（四面宫县）、诸侯轩县（去其南面，以避王也）、大王判县（又去其北面，仅存其半也）、土特县（又去其西南，以示特立之意也）。<br>
      <br>
      　　◎铜山崩<br>
      <br>
      　　汉武帝时，未央宫殿前钟无故自鸣。诏问东方朔，对曰：“臣闻铜者，山之子；山者，铜之母。子母相感，钟鸣，山必有应者。”居三日，南郡太守上书言山崩，延袤二十余丈。<br>
      <br>
      　　魏帝殿前大钟，不叩自鸣，人皆异之，以问张华，华对曰：“此蜀郡铜山崩，故钟鸣应之耳。”寻蜀郡上其事，如张华言。<br>
      <br>
      　　◎錞于<br>
      <br>
      　　孝武西迁，雅乐多缺，有錞于者，近代绝此。或有自蜀得之者，莫识之。斛斯征曰：“此錞于也。”遂依干宝周礼法，以芒筒捋之，其声极振。<br>
      <br>
      　　◎金錞<br>
      <br>
      　　《周礼》：少师以金錞和鼓。其形象钟，顶大，腹口弇，以伏兽为鼻，内县铃子，铃铜舌。作乐，振而鸣之，与鼓相和（状似佛子铃）。<br>
      <br>
      　　◎蕤宾铁<br>
      <br>
      　　乐工廉郊，池上弹蕤宾调，忽闻荷间有物跳跃，乃方响一片（方响以铁为之，用以代磬）。识者知其为蕤宾铁也，音乐之相感若此。<br>
      <br>
      　　◎驷马仰秣<br>
      <br>
      　　伯牙弹琴，而驷马为之仰秣。仰秣者，仰头吹吐，谓马笑也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="162.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="164.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>