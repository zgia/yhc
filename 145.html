<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">书画(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎兰亭真本<br>
      <br>
      　　王右军写《兰亭记》，韵媚遒劲，谓有神助。后再书数十余帧，俱不及初本。右军传于徽之，徽之传七世孙智永，智永传弟子辨才，辨才被御史萧翼赚入库内，殉葬昭陵。<br>
      <br>
      　　◎草圣草贤<br>
      <br>
      　　晋张旭善草书，饮酒大醉，呼叫狂走，或以发濡墨而书，人称之草圣。崔瑗善章草，人称之草贤。<br>
      <br>
      　　◎怒猊渴骥<br>
      <br>
      　　唐徐浩书《张九龄告身》，多渴笔，谓枯无墨也，在书家为难。世状其法如怒猊决石，渴骥奔泉。<br>
      <br>
      　　◎家鸡野鹜<br>
      <br>
      　　晋庾翼少时，书与右军。齐名，学者多宗右军。庾不忿，与都人书云：“小儿辈乃厌家鸡，反爱野鹜，皆学逸少书。”<br>
      <br>
      　　◎伯英筋肉<br>
      <br>
      　　晋卫瓘、索靖俱善书，时谓瓘得伯英之筋，靖得伯英之肉。<br>
      <br>
      　　◎池水尽黑<br>
      <br>
      　　张奂长子芝，字伯英，好草书，学崔、杜法，家之布帛，必书而后练。临池学书，池水为之尽黑。<br>
      <br>
      　　◎游云惊鸿<br>
      <br>
      　　晋王羲之善草书，论者称其笔势，飘若游云，矫若惊鸿。<br>
      <br>
      　　◎龙跳虎卧<br>
      <br>
      　　晋王右军善书，人谓右军之书如龙跳天门，虎卧凤阙。<br>
      <br>
      　　◎风樯阵马<br>
      <br>
      　　宋米芾善书。东坡云：“元章平生篆隶真行草书，分为十卷，风樯阵马，当与钟、王并行，非但不愧而已。”<br>
      <br>
      　　◎柿叶学书<br>
      <br>
      　　郑虔好书，常苦无纸，遂于慈恩寺贮柿叶数屋，逐日取以学书，岁久乃尽。<br>
      <br>
      　　◎绿天庵<br>
      <br>
      　　怀素喜学书，种芭蕉数万株，取其叶以代纸，号其所曰：“绿天庵”。<br>
      <br>
      　　◎驻马观碑<br>
      <br>
      　　欧阳率更行见古碑是索靖所书，驻马观之，良久而去，数百步复还，下马伫立，疲倦则席地坐观，因宿其下，三日乃去。<br>
      <br>
      　　◎铁户限<br>
      <br>
      　　智永，右军七世孙，精于书法。人来觅书，并请题额者如市，所居户限为穿，乃用铁叶裹之，人号“铁户限”。<br>
      <br>
      　　◎溺水持帖<br>
      <br>
      　　赵子固常得姜白石所藏定武不损本《禊帖》，乘舟夜泛而归，行至霅之升山，风起舟覆，行李禊被皆淹溺无余。子固方披湿衣立浅水中，手持《禊帖》，语人曰：“《兰亭》在此，余不足问也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="144.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="146.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>