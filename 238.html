<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">虫豸(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎泥<br>
      <br>
      　　南海有虫，无骨，名曰“泥”。在水中则活，失水则醉，如一堆泥。故诗人讥周泽曰“一日不斋醉如泥”。<br>
      <br>
      　　◎蜮<br>
      <br>
      　　一名“短狐”。处于江水，能含沙射人，所中者头痛发热，剧者至死。一名“射影”。凡受射者，其疮如疥。四月一日上弩，八月一日卸弩，人不能见，鹅能食之。一曰以鸡肠草捣涂，经日即愈。<br>
      <br>
      　　◎蚁斗<br>
      <br>
      　　殷仲堪父病疟，悸闻床下蚁动，谓是牛斗。<br>
      <br>
      　　◎书押<br>
      <br>
      　　米芾守无为州，池中蛙声聒人，芾取瓦片书“押”字投之，遂不鸣。上有芾书“墨池”二字为额。<br>
      <br>
      　　◎白鰕<br>
      <br>
      　　赵抃镇蜀时，以白鰕寄余氏，放之池中，生息不绝；或畜他所，鰕色辄变白。鰕池在开化。<br>
      <br>
      　　◎西施舌<br>
      <br>
      　　似车螯而扁，生海泥中，常吐肉寸余，类舌。俗甘其味，因名“西施”。<br>
      <br>
      　　◎蛛鹰<br>
      <br>
      　　方宽守淮安，有盗杀，无名。适蛛堕于几，鹰下于庭。宽曰：“杀人者岂朱英乎？”按籍捕之，果然。<br>
      <br>
      　　◎五蜂飞引<br>
      <br>
      　　万鹏举为万安丞，有民妇诉其夫及五子为盗所杀，不知其尸者。一日，有五蜂旋绕行。万曰：“汝若真魂，宜前飞引。”蜂遥临掩骸处，得衣带上所系买布数人名姓，推鞫之，遂雪其冤。<br>
      <br>
      　　◎水虎<br>
      <br>
      　　沔水中有物曰“水虎”，如三四岁小儿，鳞甲如鲮鲤，射之不可入。七八月间好在碛上曝。膝头似虎，掌爪常没入水中，露出膝头。小儿不知，欲取戏弄，便杀人。<br>
      <br>
      　　◎商蚷<br>
      <br>
      　　《庄子》曰：“是犹使蚊负山，商蚷驰河也，必不胜任也。”（商蚷，蚂蚁也。）<br>
      <br>
      　　◎偃鼠<br>
      <br>
      　　《庄子》曰：“鹪鹩巢于深林，不过一枝；偃鼠饮河，不过满腹。”<br>
      <br>
      　　◎谢豹<br>
      <br>
      　　虢郡有虫名“谢豹”，见人时，以前脚交覆其首，如羞状。故得罪于人，曰“负谢豹之耻”。<br>
      <br>
      　　◎玄驹<br>
      <br>
      　　蚁也。河内人见人马数万，大和黍米，来往奔驰，从朝至暮。家人以火烧之，人皆成蚊蚋，马皆成大蚁，故今人呼蚊蚋曰“黍民”，名蚁曰“玄驹”。<br>
      <br>
      　　◎鼷鼠五技<br>
      <br>
      　　《旬子》：“鼷鼠五技而穷”。谓能飞，不能上屋；能缘，不能穷木；能游，不能渡谷；能穴，不能掩身；能走，不能先入。<br>
      <br>
      　　◎飞蝉集冠<br>
      <br>
      　　梁朱异为通事舍人，后除中书郎。时秋日始拜，有飞蝉集于异冠上，或谓蝉珥之兆。<br>
      <br>
      　　◎群蚁附膻<br>
      <br>
      　　卢垣书：“今之人奔尺寸之禄，走丝毫之利，如群蚁之附膻腥，聚蛾之投爝火，取不为丑，贪不避死。”<br>
      <br>
      　　◎萤丸却矢<br>
      <br>
      　　萤，一名“宵烛”，一名“丹凤”，类聚曰“务”。戊子日以萤为丸能却矢。汉武威太守刘子南得其方，合而佩之，尝与虏战，为其所围，矢下如雨，离数尺辄堕地，不能中伤。虏以为异，乃解围去。<br>
      <br>
      　　◎丈人承蜩<br>
      <br>
      　　《庄子》：痀瘘者承蜩，犹掇之也。仲尼曰：“子巧乎？有道邪？”曰：“我有道也。五、六月累丸二而不坠，则失者锱铢；累三而不坠，则失者什一；累五而不坠，犹掇之也。”仲尼曰：“用志不分，乃凝于神。”<br>
      <br>
      　　◎以蚓投鱼<br>
      <br>
      　　陈使傅縡聘齐，齐以薛道衡接对之。縡赠诗五十韵，衡和之，南北称美。魏收曰：“傅縡所谓以蚓投鱼耳。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="237.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="239.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>