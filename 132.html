<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">书籍(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎二酉藏书<br>
      <br>
      　　大酉山、小酉山为轩辕黄帝藏书之所。<br>
      <br>
      　　◎兰台秘典<br>
      <br>
      　　汉朝图籍所在，有石渠、石室、延阁、广内，贮之于外府。又有御史中丞居殿中，掌兰台秘典，及麒麟、天禄二阁，藏之于内禁。<br>
      <br>
      　　◎石室紬书<br>
      <br>
      　　司马迁为太史，紬金匮石室之书。紬，谓缀集之也。以金为匮，以石为室，重缄封之，慎重之至也。<br>
      <br>
      　　◎家有赐书<br>
      <br>
      　　班彪家有赐书，好名之士自远方至，父党扬子云以下，莫不造门。<br>
      <br>
      　　◎南面百城<br>
      <br>
      　　李谧杜门却扫，绝迹下帷，弃产营书，手自删削。每叹曰：“丈夫拥书万卷，何暇南面百城！”<br>
      <br>
      　　◎三十乘<br>
      <br>
      　　晋张华好书，尝徒居，载书三十乘，凡天下奇秘，世所未有者悉在华所。有《博物志》行世。<br>
      <br>
      　　◎曹氏书仓<br>
      <br>
      　　曹曾积书万余卷。及世乱，曾虑书箱散失，乃积石为仓，以藏书籍。世名“曹氏书仓”。<br>
      <br>
      　　◎五车书<br>
      <br>
      　　《庄子》：惠施多方，其书五车。<br>
      <br>
      　　◎八万卷<br>
      <br>
      　　齐金楼子聚书四十年，得书八万卷，虽秘书之省，自谓过之。<br>
      <br>
      　　◎三万轴<br>
      <br>
      　　唐李泌家积书三万轴。韩诗云：“邺侯家多书，架插三万轴，一一悬牙签，新若手未触。”<br>
      <br>
      　　◎黄卷<br>
      <br>
      　　古人写书，皆用黄纸，以黄櫱染之，驱逐蠹鱼，故曰黄卷。有错字，以雌黄涂之。<br>
      <br>
      　　◎杀青<br>
      <br>
      　　古人写书，以竹为简。新竹有汗，善朽蠹。凡作简者，先于火上炙去其汗，杀其竹青，故又名汗简。<br>
      <br>
      　　◎铅椠<br>
      <br>
      　　上古结绳而治。二帝以来，始有简册，以竹为之。而书以漆，或用板以铅画之，故有刀笔铅椠之说。<br>
      <br>
      　　◎湘帖<br>
      <br>
      　　古人书卷外必有帖藏之，如今裹袱之类。白乐天尝以文集留庐山草堂，屡亡逸。宋真宗令崇文院写校，包以斑竹帖送寺。<br>
      <br>
      　　◎四部<br>
      <br>
      　　唐《经籍志》：玄宗两都各聚书四部，以甲、乙、丙、丁为号；甲，经部，赤牙签；乙，史部，绿牙签；丙，子部，碧牙签；丁，集部，白牙签。<br>
      <br>
      　　◎芸编<br>
      <br>
      　　芸香草能辟蠹，藏书者用以熏之，故书曰芸编；古诗：“芸叶熏香走蠹鱼。”<br>
      <br>
      　　◎书楼孙氏<br>
      <br>
      　　孙祈六世祖长孺喜藏书，数万余卷置之楼上，人谓之书楼孙氏。<br>
      <br>
      　　◎汗牛充栋<br>
      <br>
      　　陆文通之书，居则充栋，出则汗牛。<br>
      <br>
      　　◎悬国门<br>
      <br>
      　　吕不韦集《吕氏春秋》成，暴之咸阳市，悬千金其上，能增损一字者予千金。人莫能增损。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="131.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="133.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>