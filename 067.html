<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">君臣(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎亲手和药<br>
      <br>
      　　曹彬疾革，真宗亲问，手为手药，仍赐白金万两。问以从事，答曰：“臣无事可言。臣二子璨与玮，材器可取。臣若内举，皆堪为将。”真宗问以优劣，答曰：“璨不如玮。”<br>
      <br>
      　　◎相门有相<br>
      <br>
      　　王训年十六，召见文德殿，应对爽彻。梁武帝目送之，曰：“可谓相门有相。”<br>
      <br>
      　　◎有古人风<br>
      <br>
      　　刘查为东宫舍人，昭明太子以瓠食器赐之，曰：“卿有古人风，故遗卿古人之器。”<br>
      <br>
      　　◎赐灵寿杖<br>
      <br>
      　　孔光字子夏，经学尤明，举方正，为谏议大夫。兄弟妻子燕，语不及朝省政事。赐灵寿杖，归老于第。<br>
      <br>
      　　◎剪须和药<br>
      <br>
      　　李既忠力，帝谓可托大事。尝暴病疾，医曰“用须灰可治。”帝乃自剪须以和药。及愈，入谢，顿首流血。帝曰：“吾为社稷计，何谢为？”<br>
      <br>
      　　◎赐胡瓶<br>
      <br>
      　　《汉纪》：李大亮为金州司马，有台史见名鹰，讽大亮献之。大亮密表曰：“陛下绝畋猎久矣，使者犹求鹰，信陛下意邪？乃乖昔旨。如其擅求，是使非其才。”太宗报书曰：“有臣如此，朕何忧？古人以一言之重订千金，今赐胡瓶一，虽亡千镒，乃朕所自御。”又赐荀悦《汉纪》曰：“悦议论深博，极为政之体。公宜绎味之。”<br>
      <br>
      　　◎赐二铭<br>
      <br>
      　　马燧帝赐《宸》、《台衡》二铭，以言君臣相成之美，勒石起义堂，帝榜其颜，以宠之。<br>
      <br>
      　　◎诗夺锦袍<br>
      <br>
      　　宋之问与杨炯分直习艺馆。武后游终南门，诏从臣赋诗。左史东方虬诗先成，后赐锦袍。之问俄顷献，后览之嗟赏，更夺袍以赐之。<br>
      <br>
      　　◎赐玉堂字<br>
      <br>
      　　淳化中，翰林苏易简献《续翰志》二卷，太宗赐御诗二章，又飞白书“玉堂之署”四字赐之。<br>
      <br>
      　　◎赐金龙扇<br>
      <br>
      　　宋张咏为御史中丞，时真宗令进所著述，帝称善，取所执销金龙扇赐之，曰：“美卿金曰献文事。”<br>
      <br>
      　　◎赐酴醿酒<br>
      <br>
      　　唐李吉甫盛赞天子。李绛曰：“今日西戎内讧，烽燧相接，正陛下求治之时，何得仅以赞颂为言？”帝入谓左右曰：“绛言骨鲠，真宰相也。”遣使赐酴醿酒。<br>
      <br>
      　　◎用读书人<br>
      <br>
      　　宋太祖建元，命毋袭旧号，遂命“干德”。一日，宫中见古镜有“干德”字，怪问臣下，俱不能知。独窦仪对曰：“昔蜀王有此年号，此必蜀中宫女带来者。”问之果然。上叹曰：“宰相须用读书人。”<br>
      <br>
      　　◎朕之裴度<br>
      <br>
      　　宋庆历中，贝州兵乱，师久无功。参知政事文彦博请行凯旋，上劳之曰：“卿，朕之裴度也。”<br>
      <br>
      　　◎禁中颇牧<br>
      <br>
      　　唐毕为翰林学士，羌人扰河西，宣宗召访边事，諴论破羌状甚悉。上曰：“颇、牧近在禁中。”<br>
      <br>
      　　◎朕之汲黯<br>
      <br>
      　　宋田锡，天性骨鲠，奏经史中治体之要三十篇。真宗手诏褒奖，每见锡，色必矜庄。帝自谓曰：“田锡是朕之汲黯。”<br>
      <br>
      　　◎巾车之恩<br>
      <br>
      　　冯异朝京师，光武诏曰：“仓卒芜蒌亭，豆粥滹沱河，麦饭厚恩久不报。”异曰：“臣欲国家无忘河北之难，臣不敢忘巾车之恩。”<br>
      <br>
      　　◎尚书履声<br>
      <br>
      　　汉郑宗为尚书仆射，数谏，上纳用之。每闻其革履声，曰：“我识郑尚书履声。”<br>
      <br>
      　　◎软脚酒<br>
      <br>
      　　唐郭子仪自同州归，代宗诏大臣就宅作软脚局，人出钱三千。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="066.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="068.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>