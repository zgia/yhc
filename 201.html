<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">道教(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎服石子<br>
      <br>
      　　单道开服细石子，一吞数枚。唐子西赞曰：“世人茹柔，刚则吐之。匙抄烂饮，牛口如饲。至人忘物，刚柔一致。其视食石，如啖饼饵。北平饮羽，出于无心。食石之理，于此可寻。我虽不能，而识其理。庶几漱之，以砺厥齿。”<br>
      <br>
      　　◎驱邪院<br>
      <br>
      　　判官白紫青曰：“颜真卿今为北极驱邪院左判。”<br>
      <br>
      　　◎符钉画龙<br>
      <br>
      　　毒龙潭二龙飞入殿，与张僧繇画龙斗，风雨震沸。丁玄真画铁符镇潭龙，穿山而去；复钉画龙之目，其患乃止。<br>
      <br>
      　　◎模先生<br>
      <br>
      　　先生束双髻于顶，携小竹笥卖药，有疾者手摸之辄愈，人呼为“模先生”。<br>
      <br>
      　　◎尊号道士<br>
      <br>
      　　周穆王求神仙，始尊号道士。西王母授帝元始真容，始有道士行礼之文。汉桓帝迎老子像入宫，用郊天乐祀道教，始崇与释并。<br>
      <br>
      　　◎天师<br>
      <br>
      　　魏世祖拜寇谦之天师，立道场，受符箓。周武帝封国公，唐中宗加金紫阶，玄宗赐号先生，宋神宗赐号处士。寇谦之修张鲁法，始为音诵科仪，及号召百神导养丹砂之术。唐高祖始授道官。宋太宗增置道副录都监。宋太祖始令道士不得畜妻孥。<br>
      <br>
      　　◎改称真人<br>
      <br>
      　　张道陵子孙，世袭天师，掌道教。至明，太祖曰：“至尊者天，何得有师？”诏改真人。初，道陵学长生于蜀之鹤鸣山。山有石鹤，鸣则有得道者。道陵居此，石鹤乃鸣。<br>
      <br>
      　　◎真武<br>
      <br>
      　　净乐国王太子，遇天神，授以宝剑，入武当山修道。久之，无所得，欲出山。见一老妪操铁杵磨石上，问磨此何为，曰：“为针耳。”曰：“不亦难乎？”妪曰：“功久自成。”真武悟。遂精修四十二年，白日冲举。<br>
      <br>
      　　◎陈抟<br>
      <br>
      　　字图南，亳州人。四五岁，遇一青衣媪乳之。自是颖异，书一目十行。邂逅孙君仿，谓武当九室岩可居，遂往，辟谷二十余年。忽夜见金人持剑呼曰：“子道成矣。”后徙华山。宋太宗召见，赐号“希夷先生”。<br>
      <br>
      　　◎周颠仙<br>
      <br>
      　　周颠者，举错诡谲，人莫能识。每见明太祖，必曰：“告太平。”上厌之，命覆之瓮，积薪以锻。火息启视，颠正坐宴然。上亲为作《传》。<br>
      <br>
      　　◎张三丰<br>
      <br>
      　　又名邋遢张。明太祖求之，不得。人有问仙术者，竟不答；问经书，则津津不绝口。一啖数斗，辟谷数月亦自若。隆冬卧雪中。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="200.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="202.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>