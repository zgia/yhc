<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">刑法(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　郑铸《刑书》，晋作《执秩》，赵制《国律》，楚作《仆区》（区，音欧），皆法律之名也。仆，隐也；区，匿也；作为隐匿亡人之法。<br>
      <br>
      　　◎历代狱名<br>
      <br>
      　　夏狱曰夏台，商狱曰羑里，周狱曰囹圄，汉狱曰请室。<br>
      <br>
      　　◎五听<br>
      <br>
      　　《周礼》；少司寇以五声听讼狱，一曰辞听，二曰色听，三曰气听，四曰耳听，五曰目听。<br>
      <br>
      　　◎三刺<br>
      <br>
      　　听讼者以三刺，一刺曰讯群臣，二刺曰讯群吏，三刺曰讯万民。<br>
      <br>
      　　◎古刑<br>
      <br>
      　　墨、劓、剕、宫、大辟，其后加流、赎、鞭、朴为九刑。<br>
      <br>
      　　◎古刑名<br>
      <br>
      　　城旦、舂：城旦者，旦起行治城。舂者，舂米，四岁刑也。鬼薪、白粲：取薪给宗庙为鬼薪；坐择米使正白为白粲，三岁刑也。<br>
      <br>
      　　◎五毒<br>
      <br>
      　　械颈足曰桁扬，械颈曰荷校，械手足曰桎梏，锁系曰锒铛，鞭笞曰榜掠。考逼曰五毒俱备，言五刑皆用也。<br>
      <br>
      　　◎三木<br>
      <br>
      　　三木者谓杻械枷锁及手足也。<br>
      <br>
      　　◎三宥<br>
      <br>
      　　一宥曰不识，二宥曰过失，三宥曰遗忘。<br>
      <br>
      　　◎三赦<br>
      <br>
      　　一赦曰幼弱，二赦曰老耄，三赦曰愚蠢。<br>
      <br>
      　　◎虞芮争田<br>
      <br>
      　　周文王时，虞、芮之君争田不决，相与质成于文王。入其境，见其民耕者让畔，行者让路。二君相谓曰：“我等小人，不可以履君，子之庭。”乃让其所争之田为闲田。<br>
      <br>
      　　◎除肉刑<br>
      <br>
      　　汉太仓令淳于意，无子，有五女。罪当刑，骂曰：“生女不生男，缓急无可使！”其幼女缇萦上书，言死者不可复生，刑者不可复赎。愿没入为官奴，以赎父罪。文帝怜之，并除肉刑。<br>
      <br>
      　　◎后五刑<br>
      <br>
      　　肉刑既除，后以笞、杖、徒、流、死为五刑。<br>
      <br>
      　　◎髡钳<br>
      <br>
      　　髡，削发也。钳，以铁束头也。钳釱，《陈咸传》谓私解脱。钳，钳在首，釱在足，皆以铁为之也。<br>
      <br>
      　　◎胥靡<br>
      <br>
      　　胥，相也；靡，随也；联系之，使相随而服役也。犹今之役囚徒，以铁索联缀之耳。<br>
      <br>
      　　◎弃市<br>
      <br>
      　　汉景帝改磔曰弃市，勿复磔。磔谓张其尸也，弃市，谓投之于市。<br>
      <br>
      　　◎刑具<br>
      <br>
      　　汉刑法志：大刑用甲兵，其次用斧钺，中刑用刀锯，其次用钻凿，薄刑用鞭朴。<br>
      <br>
      　　◎锻炼<br>
      <br>
      　　锻，锤也。锻炼犹言精熟也。深文之吏入人之罪，犹锻炼铜铁，使之成熟也。<br>
      <br>
      　　◎钳网<br>
      <br>
      　　李林甫为相，起大狱以诬陷异己者，宠任吉温、罗希奭为御史，锻炼人罪。时人谓之罗钳吉网。<br>
      <br>
      　　◎罗织<br>
      <br>
      　　武后任用来俊臣、周光二人，共撰《罗网经》数千言，教其徒罗织人罪，无有脱者。<br>
      <br>
      　　◎蚕室<br>
      <br>
      　　受腐刑者必下蚕室，盖蚕宜密室，以火温之。新受腐者最忌冒风，须入密室，乃得保全，因呼其室为蚕室。<br>
      <br>
      　　◎庾死<br>
      <br>
      　　汉宣帝诏曰：“系者苦饥寒庾死狱中，朕甚痛之。”<br>
      <br>
      　　◎枭首<br>
      <br>
      　　百劳名枭，以其食母不孝，故古人赐枭羹，悬其首于木，故刑人以首示众者曰枭首。<br>
      <br>
      　　◎缿筩<br>
      <br>
      　　赵广汉为颖川守，恨朋比为奸，乃许相讦或匿名相告者，置缿筩，令投书于其中。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="170.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="172.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>