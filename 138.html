<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">著作(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎杜撰<br>
      <br>
      　　五代广成先生杜光庭，多着神仙家书，悉出诬罔，如《感遇传》之类。故人以妄言谓之杜撰。或云杜默，非也。杜默以前遂有斯语。<br>
      <br>
      　　◎千字文<br>
      <br>
      　　梁散骑员外周兴嗣犯事在狱，梁王命以千字成文，即释之。一夕文成，须鬓皆白。<br>
      <br>
      　　◎兔园册<br>
      <br>
      　　汉梁孝王有圃名兔园，孝王卒，太后哀慕之。景帝以其园令民耕种，乃置官守，籍其租税，以供祭祀。其簿籍皆俚语之字，故乡俗所诵曰《兔园册》。<br>
      <br>
      　　◎书肆说铃<br>
      <br>
      　　扬雄曰：“好学而不要诸仲尼，书肆也；好说而不要诸仲尼，说铃也。”<br>
      <br>
      　　◎昭明文选六臣注<br>
      <br>
      　　六臣；李善、吕延济、刘良、张铣、李周翰、吕向，并唐人；铣、向、周翰皆处士。<br>
      <br>
      　　◎艾子<br>
      <br>
      　　东坡有《艾子》一编，并是笑话。初不解其书，后见《杂记》云：“宋仁宗灼艾，令优人竞说笑话，以忘其痛。艾子命书，亦此意也。或云子由灼艾，东坡作此，以分其痛。<br>
      <br>
      　　◎四本论<br>
      <br>
      　　钟会撰《四本论》始毕，甚欲使嵇公一见，置怀中，既定，畏其难，怀不敢出，于户外遥掷，便回急走。<br>
      <br>
      　　◎庄子郭注<br>
      <br>
      　　晋向秀注庄子《南华经》，剖析玄理。郭象窃之，以己名行世。<br>
      <br>
      　　◎叙字<br>
      <br>
      　　东坡祖名序，故为人作序，皆用“叙”字。<br>
      <br>
      　　◎颜鲁公书<br>
      <br>
      　　颜鲁公所著书，有《大言》、《小言》、《乐语》、《滑语》、《谗语》、《醉语》，皆不传。<br>
      <br>
      　　◎无字<br>
      <br>
      　　《周易》“无”作“无”。晋王述日：“天屈西北为无。”今于“无”上加一点，是古“既”字。<br>
      <br>
      　　◎三都赋序<br>
      <br>
      　　徐文长曰：皇甫谧序《三都》，足以重左太，而陈师锡之序《五代史》，不足以当欧阳永叔。则予虽无序，可也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="137.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="139.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>