<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">形体(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎一身是胆<br>
      <br>
      　　赵子龙与魏兵战，追至营门，魏兵疑有伏，引去。翌日，率德至营视之，曰：“子龙一身都是胆。”<br>
      <br>
      　　◎抽筋绝髓<br>
      <br>
      　　郭弘霸讨徐敬业云：“誓抽其筋，食其肉，饮其血，绝其髓。”武后悦，授御史。时号“四其御史”。<br>
      <br>
      　　◎铁石心肠<br>
      <br>
      　　皮日休云：“宋平广为相，疑其铁石心肠，不解吐软媚词。观其《梅花赋》，便巧富艳，殊不类其为人。<br>
      <br>
      　　◎伐毛洗髓<br>
      <br>
      　　《汉武记》：黄眉翁指东方朔曰：“吾三千年一反骨洗髓，三千年一剥皮伐毛。吾今已三洗髓，三伐毛矣。”<br>
      <br>
      　　◎笑比黄河清<br>
      <br>
      　　宋包孝肃极严冷，未尝见其笑容，人谓其笑比黄河清。<br>
      <br>
      　　◎连璧<br>
      <br>
      　　晋潘岳与夏侯湛并美姿容，行止同舆接菌。京都谓之连璧。<br>
      <br>
      　　◎乳臭<br>
      <br>
      　　汉王以韩信击魏王豹。问郦食其：“魏大将谁？”对曰：“柏植。”王曰：“是儿口尚乳臭，安能敌吾韩信？”<br>
      <br>
      　　◎貌不扬<br>
      <br>
      　　晋叔向适郑，鬷蔑貌不扬，立堂下，一言而善。叔向闻之，曰：“必然明也！”下执其手以上，曰：“子若不言，吾几失子矣。”<br>
      <br>
      　　◎貌侵<br>
      <br>
      　　汉田蚡，孝景帝皇后母弟也，为丞相，为人貌侵，言短小而丑恶也。<br>
      <br>
      　　◎獐头鼠目<br>
      <br>
      　　唐苗晋卿荐元载。李揆轻载相寒，谓晋卿曰：“龙章凤姿士不见，獐头鼠目子乃求官耶？”载衔之。<br>
      <br>
      　　◎龙钟<br>
      <br>
      　　裴晋公未第时，羁旅洛中，策驴上天津桥。时淮西不平，有二老人倚柱语曰：“蔡州何时平？”见晋公，愕然曰：“适忧蔡州未平，须待此人为相。”仆闻告公，公曰：“见我龙钟，故相戏耳！”后裴度于宪宗时果为相，平淮、蔡。<br>
      <br>
      　　◎牙缺<br>
      <br>
      　　张玄祖八岁，缺齿，先达戏之曰：“君口何为开狗窦？”玄祖曰：“欲使君辈从此中出入。”<br>
      <br>
      　　◎口吃<br>
      <br>
      　　汉周昌争立太子，曰：“臣期期不奉诏。”邓艾自称艾艾。韩非、扬雄俱口吃，善属文。后刘贡父、王汾在馆中，汾口吃，贡父为之赞曰：“恐是昌家，又疑非类；未闻雄名，只有艾气。”<br>
      <br>
      　　◎吾舌尚存<br>
      <br>
      　　张仪常从楚相饮，相亡璧，意仪盗，执仪笞之。仪归，而其妻诮之。仪曰：“视吾舌尚存否？”妻笑曰：“在。”仪曰：“足矣！”<br>
      <br>
      　　◎借听于聋<br>
      <br>
      　　韩昌黎《答陈生书》：足下求速化之术，乃以访愈，是所谓借听于聋，问道于盲，未见其得者也。<br>
      <br>
      　　◎青白眼<br>
      <br>
      　　阮籍能为青白眼，见礼法之士，以白眼待之。母终，嵇喜来吊，籍作白眼。喜弟康乃挟琴继酒造焉，籍大悦，乃见青眼。<br>
      <br>
      　　◎邯郸学步<br>
      <br>
      　　班氏序；传昔有学步于邯郸，曾未得其仿佛，又复失其故步，遂匍匐而归耳。<br>
      <br>
      　　◎美须<br>
      <br>
      　　谢康乐须美，临刑，施为南海垣寺维摩诘像须。唐中宗时，安乐公主端午斗草，欲广其地，驰驿取之。又恐为他所得，剪弃其余。<br>
      <br>
      　　◎貌似刘琨<br>
      <br>
      　　桓温自以雄姿风气，是宣帝、刘琨之俦，及伐秦还，于北方得一巧作老婢，乃刘琨婢也。一见桓温，便潸然曰：“公甚似刘司空。”温大悦，出外，整理衣冠，又呼问之，婢曰“面甚似，恨薄；眼甚似，恨小；须甚似，恨赤；形甚似，恨短；声甚似，恨雌。”温于是褫冠解带，昏然而睡不怡者累日。<br>
      <br>
      　　◎补唇先生<br>
      <br>
      　　方干唇缺，有司以为不可与科名。连应十余举，遂隐居鉴湖。后数十年，遇医补唇，年已老矣。人号曰“补唇先生。”<br>
      <br>
      　　◎眇一目<br>
      <br>
      　　湘东王眇一目，与刘谅游江滨，叹秋望之美。谅对曰：“今日可谓帝子降于北渚。”《离骚》：“帝子降于北渚，目渺渺而愁予！”王觉其刺己，大衔之。后湘东王起兵，王伟为侯景作檄云：“项羽重瞳，尚有乌江之败；湘东一目，宁为赤县所归？”后竟以此伏诛。<br>
      <br>
      　　◎半面妆<br>
      <br>
      　　徐妃以帝眇一目，知帝将至，为半面妆。帝见之大怒而出。<br>
      <br>
      　　◎塌鼻<br>
      <br>
      　　刘贡父晚年得恶疾，须眉堕落，鼻梁断坏。一日，与东坡会饮，引《大风歌》戏之，曰：“大风起兮眉飞扬，安得猛士兮守鼻梁！”<br>
      <br>
      　　◎头有二角<br>
      <br>
      　　隋文帝生而头有两角，一日三见鳞甲，母畏而弃之。有老尼来，育哺甚勤。尼偶外出，嘱其母视儿。母见须角棱棱，烨然有光，大惧，置诸地。尼疾走归，抱起曰：“惊我儿，令吾儿晚得天下！”后帝果六十登极。<br>
      <br>
      　　◎岐嶷<br>
      <br>
      　　《诗经》云：“克岐克嶷，以就口食。”美后稷也。岐嶷，峻茂之状也。<br>
      <br>
      　　◎口有悬河<br>
      <br>
      　　晋郭象能清言。王衍云：“每听子玄之语，如悬河泻之，久而不竭。”<br>
      <br>
      　　◎侏儒<br>
      <br>
      　　《左传》：臧纥败于狐骀。国人曰：“侏儒侏儒，使我败于邾。”（注：狐骀，地名。侏儒，短小也。）<br>
      <br>
      　　◎捷捷幡幡<br>
      <br>
      　　《诗经》：“捷捷幡幡，谋欲谮言。”<br>
      <br>
      　　◎胸中冰炭<br>
      <br>
      　　语云：不作风波于世上，自无冰炭到胸中。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="193.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="195.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>