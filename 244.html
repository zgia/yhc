<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">怪异(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎愿留一诗<br>
      <br>
      　　陆贾庙在肇庆锦石山下，宋梁竑舣舟于此，梦一客自称陆大夫，云：“我抑郁此中千岁余矣，君幸见过，愿留一诗。” 竑遂题壁。<br>
      <br>
      　　◎请载齐志<br>
      <br>
      　　元于司马钦尝梦有赵先生者谓钦曰：“闻君修齐志，仆一良友葬安丘，其人节义高天下，今世所无也，请载之以励末俗。”钦觉而异之，及阅赵岐传，始悟为孙嵩也。岐处复壁中著书以名世，固奇男子。非嵩高谊，其志安得伸也？钦之梦，不亦可异哉！<br>
      <br>
      　　◎三石<br>
      <br>
      　　永安州伪汉时，有兵入靖江过此。黎明遇猎者牵黄犬逐一鹿，兵以枪刺鹿，徐视之，石也。已而，人犬与鹿皆化为石，鼎峙道旁。今一石尚有枪痕。<br>
      <br>
      　　◎悟前身<br>
      <br>
      　　焦竑奉使朝鲜，泊一岛屿间，见茅庵岩室扃闭，问旁僧，曰：“昔有老衲修持，偶见册封天使过此，盖状元官侍郎者，叹羡之，遂逝。此其塔院耳。”
      竑命启之，几案经卷宛若素历，乃豁然悟为前身。<br>
      <br>
      　　◎告大风<br>
      <br>
      　　宋陈尧佐尝泊舟于三山矶下，有老叟曰：“来日午大风，宜避。”至期，行舟皆覆，尧佐独免。又见前叟曰：“某江之游奕将也，以公他日贤相，故来告尔。”<br>
      <br>
      　　◎追魂碑<br>
      <br>
      　　叶法善尝为其祖叶国重求刺史李邕碑文，文成；并求书，邕不许。法善乃具纸笔，夜摄其魂，使书毕，持以示邕，邕大骇。世谓之“追魂碑”。<br>
      <br>
      　　◎牛粪金<br>
      <br>
      　　东吴时，有道士牵牛渡江，语舟人曰：“船内牛溲，聊以为谢。”舟人视之，皆金也。后名其地曰金石山。<br>
      <br>
      　　◎谓管前身<br>
      <br>
      　　房管桐庐令，邢真人和璞尝过访。管携之野步，遇一废寺，松竹萧森，和璞坐其下，以杖叩地，令侍者掘数尺，得一瓶，瓶中皆娄师德与永公书。和璞谓曰：“省此否？盖永公即管之前身也。”<br>
      <br>
      　　◎木客<br>
      <br>
      　　兴国上洛山有木客，乃鬼类，形颇似人。自言秦时造阿房宫采木者，食木实，得不死，能诗，时就民间饮食。<br>
      <br>
      　　◎铜钟<br>
      <br>
      　　宋绍兴间，兴国大乘寺钟，一夕失去，文潭渔者得之，鬻于天宝寺，扣之无声。大乘僧物色得之，求赎不许，乃相约曰：“扣之不鸣，即非寺中物。”天宝僧屡击无声。大乘僧一击即鸣，遂载以归。<br>
      <br>
      　　◎驱山铎<br>
      <br>
      　　分宜晋时，雨后有大钟从山流出，验其铭，乃秦时所造。又渔人得一钟，类铎，举之，声如霹雳，草木震动。渔人惧，亦沉于水。或曰此秦驱山铎也。<br>
      <br>
      　　◎旋风掣卷<br>
      <br>
      　　王越举进士，廷对日，旋风掣其卷入云表；及秋，高丽贡使携以上进，云是日国王坐于堂上，卷落于案，阅之异，因持送上。<br>
      <br>
      　　◎风动石<br>
      <br>
      　　漳州鹤鸣山上，有石高五丈，围一十八丈，天生大盘石阁之，风来则动，名“风动石”。<br>
      <br>
      　　◎去钟顶龙角<br>
      <br>
      　　宋时灵觉寺钟，一夕飞去，既明，从空而下。居人言江湾中每夜有钟声，意必与龙战。寺僧削去顶上龙角，乃止。<br>
      <br>
      　　◎投犯鳄池<br>
      <br>
      　　《搜神记》：扶南王范寻尝养鳄鱼十头，若犯罪者投之池中，鳄鱼不食，乃赦之。诖误者皆不食。<br>
      <br>
      　　◎雷果劈怪<br>
      <br>
      　　熊翀少业南坛，夕睹一美女立于松上，众错愕走，翀略不为意，以刀削松皮，书曰：“附怪风雷折，成形斧锯分。”夜半，果雷劈之。<br>
      <br>
      　　◎飞来寺<br>
      <br>
      　　梁时峡山有二神人化为方士，往舒州延祚寺，夜叩真俊禅师曰：“峡据清远上流，欲建一道场，足标胜概，师许之乎？”俊诺。中夜，风雨大作，迟明启户，佛殿宝像已神运至此山矣。师乃安坐说偈曰：“此殿飞来，何不回去？”忽闻空中语曰：“动不如静。”赐额飞来寺。<br>
      <br>
      　　◎橘中二叟<br>
      <br>
      　　《幽怪录》：巴邛人剖橘而食，橘中有二叟奕棋。一叟曰：“橘中之乐，不减商山。”一叟曰：“君输我瀛洲玉尘九斛，龙缟袜八辆，后日于青城草堂还我。”乃出袖中一草，食其根，曰：“此龙根脯也。”食讫，以水喷其草，化为龙，二叟骑之而去。<br>
      <br>
      　　◎牛妖<br>
      <br>
      　　天启间，沅陵县民家牸牛生犊，一目二头三尾，剖杀之，一心三肾。<br>
      <br>
      　　◎猪怪<br>
      <br>
      　　民家猪生四子，最后一子，长嘴、猪身、人腿、只眼。<br>
      <br>
      　　◎陕西怪鼠<br>
      <br>
      　　天启间，有鼠状若捕鸡之狸，长一尺八寸，阔一尺，两旁有肉翅，腹下无足，足在肉翅之四角，前爪趾四，后爪趾五，毛细长，其色若鹿，尾甚丰大，人逐之，其去甚速。专食谷豆，剖腹，约有升黍。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="243.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="245.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>