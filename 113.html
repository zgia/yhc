<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">州县(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎髯参短簿<br>
      <br>
      　　晋桓温辟王珣为主簿，郗超为参军。超多须髯，珣体短小。人语曰：“髯参军，短主簿，能令公喜，能令公怒。”<br>
      <br>
      　　◎沧海遗珠<br>
      <br>
      　　狄仁杰为汴州参军，以吏诬诉，即讯。黜陟使阎立本异其才，谢曰：“仲尼称观过知人。君可谓沧海遗珠矣。”荐授并州法曹参军。高宗幸汾阳宫，道出妒女祠。俗言：盛服过者致风雷之变。更发卒数万，改驰道。仁杰曰：“天子之行，风伯清尘，雨师洒道，何妒女避耶！”止其役，帝壮之。出为宁州刺史。<br>
      <br>
      　　◎亲耕劝农<br>
      <br>
      　　裘贤通判潮州，为政勤，爱民笃。尝出劝农，释冠带，执农具以耕，其妻馌之。其年大熟，人皆以为劝农所致。<br>
      <br>
      　　◎不宽不猛<br>
      <br>
      　　杨玙为高邮判，民颂曰：“为政不宽还不猛，处心无党更无偏。”<br>
      <br>
      　　◎好官人<br>
      <br>
      　　杨瑾知华亭，秩满，父老为二旗以饯，题其上曰：“农人不为题诗句，但称一味好官人。”<br>
      <br>
      　　◎老吏明<br>
      <br>
      　　何瀞为松江司李，知府王衡赠诗云：“关门共惜寒毡苦，断狱争夸老吏明。”<br>
      <br>
      　　◎第一家<br>
      <br>
      　　陶安字主敬，明太祖留参幕府，尝榜其门曰：“国朝谋略无双士，翰苑文章第一家。”<br>
      <br>
      　　◎筑围堤<br>
      <br>
      　　王斌，龙阳丞，为民筑堤，无旱潦灾。民歌之曰：“王父母，筑围堤。民乐业。我无饥。”<br>
      <br>
      　　◎祷神毙虎<br>
      <br>
      　　王升，桐城县丞。时黄櫱山虎白昼噬人，升祷于神，虎忽自毙。<br>
      <br>
      　　◎余下负丞<br>
      <br>
      　　唐崔斯立为蓝田丞。始至，喟然曰：“丞哉，丞哉！余不负丞，而丞负余。”庭有老槐四行，南墙巨竹千挺，斯立痛扫溉对，树二松，日吟哦其间，有问者，辄对曰：“余方有公事，子姑去。”<br>
      <br>
      　　◎替府<br>
      <br>
      　　裴子羽为下邳令，张晴为县丞，二人俱有声气，而善言语，论事移时。吏人相谓曰：“县官甚不和，长官道雨，替府称晴，以此终不得合也。<br>
      <br>
      　　◎廉吏重听<br>
      <br>
      　　汉黄霸为令，许丞年老，病聋，吏白欲逐之，霸曰：“许丞廉吏，虽老，尚能拜起，重听何妨！”<br>
      <br>
      　　◎清静无欲<br>
      <br>
      　　后汉张玄迁陈仓县丞，清静无欲，专心经史。<br>
      <br>
      　　◎仇香<br>
      <br>
      　　后汉仇览，陈留人。考城令王涣闻览以德化人，署为主簿。涣谓曰：“主簿得无少鹰鹯之志耶？”览曰：“以为鹰鹯，不如鸾凤。”涣曰：“枳棘非鸾凤所栖，百里岂大贤之路！”<br>
      <br>
      　　◎鸿渐之宾<br>
      <br>
      　　《白氏六帖》：凤栖之位，鸿渐之宾。<br>
      <br>
      　　◎千里驹<br>
      <br>
      　　韦元将为郡主簿，杨虔称曰：“韦主簿有长城风，昂昂然千里驹也。”<br>
      <br>
      　　◎关中三杰<br>
      <br>
      　　朱光庭调万年主簿，邑人谓之明镜。时程伯淳鄠县簿，张三甫武功簿，与光庭均有才名，故关中号为“三杰”。<br>
      <br>
      　　◎才拍翰林肩<br>
      <br>
      　　黄山谷《送谢主簿》诗云：“官栖仇香结，才拍翰林肩。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="112.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="114.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>