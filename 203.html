<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">佛教(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎飞锡<br>
      <br>
      　　《高僧传》：梁武时，宝志爱舒州潜山奇绝，时有方士白鹤道人者亦欲之。帝命二人各以物识其地，得者居之。道人以鹤止处为记，宝志以卓锡处为记。已而，鹤先飞去，忽闻空中锡飞声，遂卓于山麓，而鹤止他处，遂各以所识筑室焉。故称行僧为飞锡，住赠为卓锡，又曰挂锡。<br>
      <br>
      　　◎祝发<br>
      <br>
      　　贺僧披剃从教，顶相堂堂。《唐书》：“祝发刬草。”僧剃发曰刬草。<br>
      <br>
      　　◎檀那、檀越<br>
      <br>
      　　梵语陀那钵底，唐言施主称檀那者，即讹“陀”为，“檀”，去“钵底”，故曰檀那也。又称檀越者，谓此人行檀施，能越贫穷海。<br>
      <br>
      　　◎伊蒲馔<br>
      <br>
      　　后汉楚王映诣阙以缣赎罪，诏报曰：王好黄老之言，尚浮屠之教，还其赎以助伊蒲塞桑门之馔。<br>
      <br>
      　　◎风幡论<br>
      <br>
      　　《传灯录》：六祖惠能初寓法性寺，风扬幡动。有二僧争论，一云风动，一云幡动。六祖曰：“风幡非动，动自心耳。”<br>
      <br>
      　　◎传衣钵<br>
      <br>
      　　五祖欲传衣钵，乃集五百僧谓曰：“谁作无像偈，即付与衣钵。”首座云：“身似菩提树，心为明镜台，时时勤拂拭，何处染尘埃？”慧能改曰：“菩提本无树，明镜亦非台，本来无一物，何处惹尘埃？”五祖惊曰：“此全悟道，脱然无像，且无虑矣。”即以法宝及所传袈裟，尽以付之。<br>
      <br>
      　　◎得真印<br>
      <br>
      　　梁达摩奉佛衣来，得道者传付以为真印。六祖卢惠能受戒韶州，曹溪说法，乃置其衣而不传，后谥为大鉴。<br>
      <br>
      　　◎杨枝水<br>
      <br>
      　　佛图澄天竺人，妙通玄术，善诵咒，能役使鬼神。石勒闻其名，召试其术。澄取钵盛水烧香，须臾，钵中生青莲花。勒爱子暴病死，澄取杨枝洒而咒之，遂苏。<br>
      <br>
      　　◎披襟当箭<br>
      <br>
      　　《传灯录》：石巩和尚常张弓架箭，以待学者。义思禅师诣之，石巩曰：“看箭！”师披襟当之。巩笑曰：“三十年张弓架箭，只射得半个汉。”<br>
      <br>
      　　◎一坞白云<br>
      <br>
      　　广严院咸泽禅师逍遥自足。僧曰：“如何是广严家风？”师曰：“一坞白云，三间茅屋。”<br>
      <br>
      　　◎安心竟<br>
      <br>
      　　可大师问初祖达摩曰：“诸佛法印，可得闻乎？”祖曰：“诸佛法印，匪从人得。”可曰：“我心未宁，乞师与安。”祖曰：“将心来，与汝安。”可良久曰：“觅心了不可得。”祖曰：“与汝安心竟。”<br>
      <br>
      　　◎求解脱<br>
      <br>
      　　信大师礼三祖曰：“愿和尚慈悲，乞与解脱法门。”祖曰：“谁缚汝？”曰：“无人缚。”祖曰：“既无人缚，何更求解脱乎？信于言下有省。”<br>
      <br>
      　　◎入门来<br>
      <br>
      　　世尊见文殊立门外，曰：“何不入门来？”殊曰：“我不见一法，在门外何以教我入门来？”<br>
      <br>
      　　◎再转法轮<br>
      <br>
      　　世尊临入涅盘，文殊请佛再转法轮。世尊咄云：“吾住世四十九年，不曾有一字与人。汝请吾再转法轮，是谓吾已转法轮耶？”<br>
      <br>
      　　◎汝得吾髓<br>
      <br>
      　　达摩将灭，命门人各言所得道。副曰：“如我所见，不执文字、不离文字而为道。”师曰：“汝得吾皮。”总持曰：“我今一见，更不再见。”师曰：“汝得吾肉。”道育曰：“四大本空，五阴非有，而我所见无一法可得。”师曰：“汝有吾骨。”最后慧可礼拜依位而立，师曰：“汝得吾髓。”<br>
      <br>
      　　◎不起无相<br>
      <br>
      　　般若尊者问达摩：“于诸物中何物无相？”曰：“于诸物中不起无相。”<br>
      <br>
      　　◎洗钵盂去<br>
      <br>
      　　僧问赵州，学入初入丛林，乞师指示。州曰：“吃粥了也未？曰：“吃了也。”州曰：“洗钵盂去。”其僧乃悟入。<br>
      <br>
      　　◎使得十二时<br>
      <br>
      　　僧问赵州：“十二时中如何用心？”师曰：“汝被十二时使，老僧使得十二时。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="202.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="204.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>