<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">怪异(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎贰负之骸<br>
      <br>
      　　《山海经》：“贰负之臣曰危，与贰负杀窫窳。帝乃梏之疏属之山，桎其右足，反接两手与发，系石。”汉宣帝时，尝发疏属山，得一人，徒裸，被发反缚，械一足。因问群臣，莫能晓。刘向按此言之。帝不信，谓其妖言，收向系狱。向子歆自出救父，云：“以七岁女子乳饮之，即复活。”帝令女子乳之，复活，能言语应对，如向言。帝大悦，拜向为中大夫、歆为宗正。<br>
      <br>
      　　◎旱魃<br>
      <br>
      　　南方有怪物如人状，长三尺，目在顶上，行走如风。见则大旱，赤地千里。多伏古冢中。今山东人旱则遍搜古冢，如得此物，焚之即雨。<br>
      <br>
      　　◎两牛斗<br>
      <br>
      　　李冰，秦昭王使为蜀守，开成都两江，溉田万顷。神岁取童女二人为妇。冰以其女与神求婚，径至神祠，劝神酒，酒杯恒澹澹。冰厉声以责之，因忽不见。良久，有两牛斗于江岸旁。有间，冰还，流汗谓官属曰：“吾斗疲极，当相助也。南向腰中正白者，我绶也。”主簿刺杀北面者，江神遂死。<br>
      <br>
      　　◎随时易衣<br>
      <br>
      　　卢多逊既卒，许归葬。其子察护丧，权厝襄阳佛寺。将易以巨榇，乃启棺，其尸不坏，俨然如生。遂逐时易衣，至祥符中亦然。岂以五月五日生耶！彼释氏得之，当又大张其事，若今之所谓无量寿佛者矣。<br>
      <br>
      　　◎钱缪异梦<br>
      <br>
      　　宋徽宗梦钱武肃王讨还两浙旧疆垦，且曰：“以好来朝，何故留我？我当遣第三子居之。”觉而与郑后言之。郑后曰：“妾梦亦然，果何兆也？”须臾，韦妃报诞子，即高宗也。既三日，徽宗临视，抱膝间甚喜，戏妃曰：“酷似浙脸。”盖妃籍贯开封，而原籍在浙。岂其生固有本，而南渡疆界皆武肃版图，而钱王寿八十一，高宗亦寿八十一，以梦谶之，良不诬。<br>
      <br>
      　　◎马耳缺<br>
      <br>
      　　欧公云：丁元珍尝夜梦与予至一庙，出门见马只耳。后元珍除峡州倅，予亦除夷陵令。一日，与元珍同泝峡，谒黄牛庙。入门，惘然皆如梦中所见，门外石马，果缺一耳，相视大惊。<br>
      <br>
      　　◎见怪不怪<br>
      <br>
      　　宋魏元忠素正直宽厚，不信邪鬼。家有鬼祟，尝戏侮公，不以为怪。鬼敬服曰：“此宽厚长者，可同常人视之哉？”<br>
      <br>
      　　◎苌弘血化碧<br>
      <br>
      　　苌弘墓在偃师。弘周灵王贤臣，无罪见杀。藏其血，三年化为碧。<br>
      <br>
      　　◎二尸相殴<br>
      <br>
      　　贞元初，河南少尹李则卒，未殓。有一朱衣人申吊，自称苏郎中。既入，哀恸。俄顷，尸起，与之相搏，家人惊走。二人闭门殴击，及暮方息。则二尸共卧在床，长短、形状、姿貌、须髯、衣服一无异也。聚族不能识，遂同棺葬之。<br>
      <br>
      　　◎冢中箭发沙射<br>
      <br>
      　　刘宴判官李邈有庄客，开一古冢，极高大，入松林二百步，方至墓。墓侧有碑断草中，字磨灭，不可读。初掘数十丈，遇一石门，因以铁汁计，累日方得开。开则箭雨集，杀数人，众怖欲出。一人曰：“此机耳。”则投之以石，石投则箭出，投石十余，则箭不复发。遂列炬入，开第二门，有数十人，张目挥剑，又伤数人。众争击之，则木人也，兵仗悉落。四壁画兵卫，森森欲动。中以铁索悬一大漆棺，其下积金玉珠玑不可量。众方惧，未即掠取。棺两角飒然风起，有沙迸扑人面，则风转急，沙射如注，而便没膝。众皆遑走，甫得出墓，门塞矣，一人则已葬中。<br>
      <br>
      　　◎公远只履<br>
      <br>
      　　罗公远墓在辉县。唐明皇求其术，不传，怒而杀之。后有使自蜀还，见公远曰：“于此候驾。”上命发冢，启棺，止存一履。叶法善葬后，期月，棺忽开，惟存剑履。<br>
      <br>
      　　◎鹿女<br>
      <br>
      　　梁时，甄山侧，樵者见鹿生一女，因收养之。及长，令为女道士，号鹿娘。<br>
      <br>
      　　◎风雨失柩<br>
      <br>
      　　汉阳羡长袁玘常言：“死当为神。”一夕，痛饮卒，风雨失其柩。夜闻荆山有数千人啖声，乡民往视之，则棺已成冢。俗呼铜棺山。<br>
      <br>
      　　◎留待沉彬来<br>
      <br>
      　　沉彬有方外术，尝植一树于沉山下，命其子葬己于此。及掘，下有铜牌，篆曰：“漆灯犹未灭，留待沉彬来。”<br>
      <br>
      　　◎辨南冷水<br>
      <br>
      　　李秀卿至维扬，逢陆鸿渐，命一卒入江取南冷水。及至，陆以杓扬水曰：“江则江矣，非南冷，临岸者乎？”既而倾水，及半，陆又以杓扬之曰：“此似南冷矣。”使者蹶然曰：“某自南冷持至岸，偶覆其半，取水增之。真神鉴也！”<br>
      <br>
      　　◎试剑石<br>
      <br>
      　　徐州汉高祖庙旁有石高三尺余，中裂如破竹不尽者寸。父老曰：“此帝之试剑石也。”又漓江伏波岩洞旁，悬石如柱，去地一线不合。相传为伏波试剑。<br>
      <br>
      　　◎妇负石<br>
      <br>
      　　在大理府城南。世传汉兵入境，观音化一妇人，以稻草縻此大石，背负而行，将卒见之，吐舌曰：“妇人膂力如此，况丈夫乎！”兵遂却。<br>
      <br>
      　　◎燃石<br>
      <br>
      　　出瑞州。色黄白而疏理，水灌之则热，置鼎其上，足以烹。雷焕尝持示张华，华曰：“此燃石也。”<br>
      <br>
      　　◎他日伯公主盟<br>
      <br>
      　　隋末温陵太守欧阳佑耻事二姓，拉夫人溺死。后人立庙，祈梦极灵。宋李纲尝宿庙中，梦神揖上座，纲固辞，神曰：“他日伯公主盟。”及拜相，值神加封，固署名额次。<br>
      <br>
      　　◎天河槎<br>
      <br>
      　　横州横槎江有一枯槎，枝干扶疏，坚如铁石，其色类漆，黑光照人，横于滩上。传云天河所流也。一名槎浦。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="242.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="244.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>