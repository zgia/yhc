<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 婚姻一(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎撒帐果<br>
      <br>
      　　汉武帝李夫人初入宫，坐七宝流苏辇，障凤羽长生扇，帝迎入帐中，共坐卺饮。预戒宫人遥撒五色同心花果，帝与夫人以衣裾盛之，云“得多”，得子多也。故后世有撒帐之遗。<br>
      <br>
      　　◎月老检书<br>
      <br>
      　　唐韦固旅次宋城，遇老人向月检书，谓固曰：“此天下婚姻簿也。”因问韦妻何氏，答曰：“尔妻乃店后卖菜陈妪女耳。”翌日往视，见妪抱三岁女，甚陋。遂使人刺之中眉。后十四年，相州刺史王泰妻以女，姿容甚丽，眉间常贴花钿。细问之，曰：“妾郡守侄女也。父卒于宋城。襁褓时为贼所刺，痕尚在眉。”宋城宰闻之，名其店曰“订婚店”。<br>
      <br>
      　　◎金屋贮之<br>
      <br>
      　　汉武帝幼时，景帝问：“儿欲得妇否？”长公主指其女曰：“阿娇好否？”武帝曰：“若得阿娇，当以金屋贮之。”<br>
      <br>
      　　◎丹桂近嫦娥<br>
      <br>
      　　袁筠娶萧安女，言定，未几，擢进士第。罗隐以诗赠之，曰：“细看月轮还有意，定知丹桂近嫦娥。”<br>
      <br>
      　　◎女萝附松柏<br>
      <br>
      　　李靖谒杨素，一伎执红拂侍侧，目靖久之。靖归逆旅，夜半有紫衣人扣门，延入，脱衣帽，乃美人也。靖惊诘之，告曰：“妾杨家红拂妓也。女萝愿附松柏。”遂与之俱适太原。<br>
      <br>
      　　◎续断弦<br>
      <br>
      　　《十洲记》：凤麟州以凤喙麟角作胶，能续断弦。<br>
      <br>
      　　◎门楣<br>
      <br>
      　　唐玄宗宠礼杨氏，其从兄国忠加御史大夫，铦鸿胪卿，女兄弟韩国、虢国、秦国三夫人。时谣曰：“男不封侯女作妃，君看女却为门楣。”<br>
      <br>
      　　◎冰人<br>
      <br>
      　　令狐策梦立冰上，与冰下人语。占者曰：“在冰上与冰下人语，为阳语阴，当为人作媒，期在冰判。”太守田豹为子求张征女，使策为媒，仲春成婚。故称媒人为冰人。<br>
      <br>
      　　◎卖犬嫁女<br>
      <br>
      　　唐吴隐之将嫁女，谢石知其贫，遣女必率薄，乃令移厨帐助其经营。使人至，见婢牵一犬卖之，此外萧然无办。<br>
      <br>
      　　◎练裳遣嫁<br>
      <br>
      　　汉逸民戴良有五女，练裳竹笥木履而遣之。东坡诗：“竹笥与练裳，愿得毕婚嫁。”<br>
      <br>
      　　◎葭莩<br>
      <br>
      　　汉中山靖王封群臣，非有葭莩之亲。（葭莩，竹上薄衣。）<br>
      <br>
      　　◎潘杨<br>
      <br>
      　　晋杨经，潘岳作诔文云：“藉三叶世亲之恩，而子之姑，予之伉俪焉。潘杨之睦，有自来矣。<br>
      <br>
      　　◎凤占<br>
      <br>
      　　《左传》：陈公子完奔齐，齐侯使为卿。齐大夫懿氏欲妻以女，卜之曰：“凤凰于飞，和鸣锵锵。有妫之后，将育于姜，五世其昌。”<br>
      <br>
      　　◎结缡<br>
      <br>
      　　《诗》：“之子于归，皇驳其马。亲结其缡，九十其仪。”（缡，妇人之袆也。）<br>
      <br>
      　　◎示之以礼<br>
      <br>
      　　马超奔蜀，轻视先主，常呼先主字。关羽怒，请杀之。先主曰：“人穷来归，以其呼字而杀之，何以示天下？”张飞曰：“如是当示之以礼。”次日，大会诸将，请超入，羽、飞并伏刀立直。超顾坐席，不见羽、飞，见其直也。乃大惊，遂尊事先主，不敢呼字。<br>
      <br>
      　　◎议礼聚讼<br>
      <br>
      　　汉章帝欲定礼乐，班固曰：“诸贤多能说礼，宜广招集。”帝曰：“谚云‘筑舍道旁，三年不成。’会礼之家，名为聚讼。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="153.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="155.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>