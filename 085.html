<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">师徒(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎关西夫子<br>
      <br>
      　　后汉杨震明经博览，为诸儒所宗，号曰：“关西夫子”。<br>
      <br>
      　　◎南州阙里<br>
      <br>
      　　兖州曲阜县阙里，孔子所居之地。朱熹居建阳，有考亭，明经论道，诸士子号“南州阙里”。<br>
      <br>
      　　◎教授河汾<br>
      <br>
      　　晋王通教授于河汾之间，弟子自远至者甚众。累征不起。赵郡李靖、清河房玄龄、巨鹿魏征，一时王佐之才，皆出其门。<br>
      <br>
      　　◎师友渊源<br>
      <br>
      　　古人学问必有渊源，杨恽一囗迥出当时流辈，则司马迁外甥也。<br>
      <br>
      　　◎吾道之托<br>
      <br>
      　　黄干字直卿。朱熹曰：“直卿志坚思苦，与之处，甚有益。”遂以女妻之。熹病革，出所著书授干，曰：“吾道之托在此。”<br>
      <br>
      　　◎此吾老友<br>
      <br>
      　　蔡元定，八岁能诗。及长，登泰山绝顶，日惟啖荠，于书无所不读。朱熹扣其学，大惊曰：“此吾老友也，不当在弟子列。”<br>
      <br>
      　　◎通家<br>
      <br>
      　　孔融年十岁，闻李膺有重名，造之。膺问：“高明父祖常与仆周旋乎？”融曰：“然。先君孔子与君家老子，同德比义而相师友，则融与君累世通家也。”<br>
      <br>
      　　◎父执<br>
      <br>
      　　《曲礼》曰：“见父之执（执，父同志之友也），不谓之进不敢进，不谓之退不敢退，不问不敢对。”<br>
      <br>
      　　◎识荆<br>
      <br>
      　　李白与韩荆州书曰：“白闻天下谈士言曰：生不用封万户侯，但愿一识韩荆州。何令人之景慕至此哉！<br>
      <br>
      　　◎山斗<br>
      <br>
      　　韩昌黎以六经之文为诸儒倡。自愈殁后，其学盛行，学者仰之如泰山北斗。<br>
      <br>
      　　◎函关紫气<br>
      <br>
      　　老子将度函谷关，关吏尹喜望见紫气，知有神人来。果见老子骑青牛薄板车过关，喜拜之。老子教喜炼气，授以《道德》五千言。<br>
      <br>
      　　◎倒屣<br>
      <br>
      　　蔡邕闻王粲在门，倒屣迎之。粲至，年既幼弱，容貌短小，一座尽惊。邕曰：“此王公孙也，有异才，吾不如也，吾家书籍文章，尽当与之。”<br>
      <br>
      　　◎下榻<br>
      <br>
      　　徐穉字孺子，豫章人。陈蕃为豫章太守，罕所接见，惟设一榻以待孺子，去则悬之。穉屡荐不仕。郭林宗称为南州高士。<br>
      <br>
      　　◎御李<br>
      <br>
      　　李膺性简亢，无所交接。荀爽常谒膺，因为其御，既还，喜曰：“今日乃得御李君。”<br>
      <br>
      　　◎李郭仙舟<br>
      <br>
      　　郭泰游洛阳，与河南尹李膺相友善。后归乡里，衣冠送至河上，车骑数千。泰与膺同舟而济，众宾望之，以为神仙。世称“李郭仙舟”。<br>
      <br>
      　　◎北海樽<br>
      <br>
      　　孔北海性宽容好客，及退闲职，宾客日盈其门，常叹曰：“座上客常满，樽中酒不空，吾无忧矣。”<br>
      <br>
      　　◎千里命驾<br>
      <br>
      　　晋吕安服嵇康高致，每一相思，辄千里命驾赴之。<br>
      <br>
      　　◎高轩过<br>
      <br>
      　　李贺，七岁能文，韩愈、皇甫湜过之，贺作《高轩过》诗以谢之。<br>
      <br>
      　　◎投辖<br>
      <br>
      　　汉陈遵，每大饮，宾客满堂，辄闭门取客车辖投井中，虽有急，不得去。<br>
      <br>
      　　◎附骥<br>
      <br>
      　　《公孙述传》：苍蝇之飞不过数步，附托骥尾得以绝群。<br>
      <br>
      　　◎披云<br>
      <br>
      　　晋卫见乐广，奇之，命子弟造焉，曰：“此人，冰壶濯魄，见之莹然，若披云雾而睹青天。”<br>
      <br>
      　　◎景星凤凰<br>
      <br>
      　　韩愈遗李勃书曰：“朝廷士引领东望，若景星凤凰始见，争先睹之为快。”<br>
      <br>
      　　◎鄙吝复萌<br>
      <br>
      　　汉黄宪，陈蕃尝谓周举曰：“旬日间不见黄叔度，鄙吝之私复萌于心矣。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="084.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="086.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>