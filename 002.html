<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">日月(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　东隅，日出之地；桑榆，日入之地。日拂扶桑，谓之及时。日经细柳，谓之过时。<br>
      <br>
      　　龙&lt;豕龙&gt;<br>
      <br>
      　　《天文志》：日月会于龙&lt;豕龙&gt;尾。&lt;豕龙&gt;音斗。<br>
      <br>
      　　《广雅》：日初出为旭，日昕曰晞，日温曰煦；日在午曰亭午，在未曰昳，日晚曰旰，日将落曰晡。<br>
      <br>
      　　《天官书》曰：日月薄蚀，日月之交。月行黄道，而日为掩，则日食，是曰阴胜阳，其变重。月行在望，与日冲，月入于暗之内，则月食，是曰阳胜阴，其变轻。圣人扶阳而尊君曰：“日，君道也。”于其食，谨书而备戒之，日食为失德，月食为失刑。<br>
      <br>
      　　◎日落九乌<br>
      <br>
      　　乌最难射。一日而落九乌，言羿之善射也。后以为羿射落九日，非是。<br>
      <br>
      　　◎向日取火<br>
      <br>
      　　阳燧以铜为之，形如镜，向日则火生，以艾承之则得火。<br>
      <br>
      　　◎夸父追日<br>
      <br>
      　　《列子》：夸父不量力，欲追日影，逐之于旸谷之际，渴欲得饮。赴河饮不足，将北走大泽中，道渴而死。<br>
      <br>
      　　◎鲁戈返日<br>
      <br>
      　　鲁阳公与韩构战，战酣日暮，援戈挥之，日返三舍。又，虞公与夏战，日欲落，以剑指日，日返不落。<br>
      <br>
      　　◎白虹贯日<br>
      <br>
      　　刑轲入秦刺秦皇，燕太子丹送之易水上，精诚格天，白虹贯日。<br>
      <br>
      　　◎田夫献曝<br>
      <br>
      　　《列子》：宋国有田夫曝日而背暖，顾谓其妻曰：“负日之暄，人莫知其美者，以献吾君，必有重赏。”人皆笑之。<br>
      <br>
      　　◎白驹过隙<br>
      <br>
      　　《魏豹传》：人生易老，如白驹过隙。白驹，日影也。<br>
      <br>
      　　◎黄绵袄<br>
      <br>
      　　冬月之日，有“黄绵袄”之称。<br>
      <br>
      　　◎薄蚀（月肉）脁<br>
      <br>
      　　薄，无光也。蚀，亏缺也。朔见东方曰（月肉），晦见西方曰脁。（音肉。音挑。）<br>
      <br>
      　　胐未成明，魄始成魄。月初三则生明也，月十六则生魄也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="001.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="003.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>