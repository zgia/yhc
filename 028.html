<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">古迹(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎赤县神州<br>
      <br>
      　　《古今通论》：东南方五千里，名曰赤县神州，中有和美乡，方三千里，五岳之城，帝王之宅，圣贤所居也。<br>
      <br>
      　　◎枌榆社<br>
      <br>
      　　汉高帝祷于榆社，帝之故乡也。高帝以丰沛为其汤沐之邑，令世世无有所予。<br>
      <br>
      　　◎新丰<br>
      <br>
      　　太上皇居深宫，以生平所好，皆贩徒少年、酤酒卖饼、斗鸡蹴之辈，今皆无此，故怏怏不乐。高祖乃作新丰，移旧乡里。命匠人胡宽悉仿其衢巷门闾，士女老幼相携路首，各认其门而入。放牛羊鸡犬于通途，亦各识其家。上皇大悦。<br>
      <br>
      　　◎洋川<br>
      <br>
      　　洋川者，戚夫人之所生处也，高祖得而罢之。夫人思慕本乡，追求洋川。高帝为驿致长安，蠲复其乡，更名曰县。又故目其地为洋川，用表夫人诞载之休祥也。<br>
      <br>
      　　◎桑梓地<br>
      <br>
      　　祖父植桑梓以遗其子孙，子孙思其祖泽，不忍剪伐。故《诗》曰：“维桑维梓，必恭敬止。”汉寿在四川保宁府广元县。汉封关公为汉寿亭侯，即此地。后人称寿亭侯者误。<br>
      <br>
      　　◎度索寻橦<br>
      <br>
      　　度索，以绳索相引而度也。寻橦者，植两木于两岸，以绳贯其中，上有一木筒，所谓橦也。人缚橦上，以手缘索而进，以达彼岸，有人解之，所谓寻橦也。<br>
      <br>
      　　◎井陉道<br>
      <br>
      　　韩信与张耳将兵击赵，李左军说赵王曰：“井陉道险，车不得方轨，骑不能成列。愿假臣三万人，从间道绝其辎重，两将之头可致之麾下。”<br>
      <br>
      　　◎九折坡<br>
      <br>
      　　汉王阳为益州牧，至九折坡，叹曰：“奉先人遗体，奈何数乘此险！”后王尊至此，曰：“此非王阳所畏处耶？”乃叱其御，历险而上。后人以王阳不失为孝子，王尊不失为忠臣。<br>
      <br>
      　　◎赤地青野<br>
      <br>
      　　地空无物曰赤地。野无人民无禾稻曰青野。<br>
      <br>
      　　◎息壤<br>
      <br>
      　　古地名，有二：一在荆州；一在永州，地中不可犯畚锸，犯者立死。<br>
      <br>
      　　◎解池盐<br>
      <br>
      　　不必煎煮。居人疏地为畦，决水灌其中，俟南风起，此盐即成。故大舜歌曰：“南风之时兮，可以阜吾民之财兮。”<br>
      <br>
      　　◎保俶塔<br>
      <br>
      　　钱忠懿王名俶，入朝，恐其羁留，作塔以保之。称名，尊天子也。今误作“保叔”，不知者遂有“保叔缘何不保夫”之句。<br>
      <br>
      　　◎沩汭（音规芮）<br>
      <br>
      　　河东有二泉，南流曰沩，北流曰汭。《尚书》：“厘降二女于沩汭。”<br>
      <br>
      　　◎孔林<br>
      <br>
      　　自泰山发脉，石骨走二百里，至曲阜结穴，洙泗二水会于其前，孔林数百亩，筑城围之。城以外皆孔氏子孙，围绕列葬，三千年来，未尝易处。南门正对峄山，石羊石虎皆低小，埋土中。伯鱼墓，孔子所葬，南面居中，前有享堂，堂右横去数十武，为宣圣墓。墓坐一小阜，右有小屋三楹，上书“子贡庐墓处”。墓前近案，对一小山，其前即葬子思父子孙三墓，所隔不远，马鬣之封不用石砌，土堆而已。林中树以千数，惟一楷木老本，有石碑刻“子贡手植楷”，其下小楷生植甚繁。此外合抱之树皆异种，鲁人世世无能辨其名者，盖孔子弟子异国人，皆持其国中树来种者。林以内不生荆棘，并无刺人之草。<br>
      <br>
      　　◎土著（音着）<br>
      <br>
      　　言着土地而有常居者，非流寓迁徙之人也。今人误读为注。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="027.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="029.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>