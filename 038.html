<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">泉石(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎赤心石<br>
      <br>
      　　武后时争献祥瑞。洛滨居民，有得石而剖之中赤者，献于后，曰：“是石有赤心。”李昭德曰：“此石有赤心，其余岂皆谋反也！”<br>
      <br>
      　　◎十九泉<br>
      <br>
      　　在严滩钓台下。陆羽品天下泉味，谓此泉当居第十九。<br>
      <br>
      　　◎一指石<br>
      <br>
      　　在桐庐县缀岩谷间，以指抵之则动，故名。<br>
      <br>
      　　◎鱼石<br>
      <br>
      　　涪州江心有石，上刻双鱼，每鱼三十六鳞，旁有石秤石斗，现则岁丰。<br>
      <br>
      　　◎龙井<br>
      <br>
      　　在汤阴。相传孙登尝寓此。岁旱，农夫祷于龙洞，得雨。登曰：“此病龙雨也，安能苏禾稼乎？”嗅之果腥秽。龙时背生疽，变一老翁，求登治，曰：“痊当有报。”不数日，大雨，见石中裂开一井，其水湛然，即龙穿此以报也。<br>
      <br>
      　　◎温泉<br>
      <br>
      　　在汝州城西者，武后尝幸此。其侧又有冷泉。<br>
      <br>
      　　顺天府汤山下有泉，四时常温，浴之愈疾。<br>
      <br>
      　　遵化亦有汤泉。阜平有二泉，一温一冷。<br>
      <br>
      　　云南安宁温泉，色如碧玉，可鉴毛发。<br>
      <br>
      　　骊山西绣岭下有温泉。<br>
      <br>
      　　◎玉泉<br>
      <br>
      　　在玉泉山下。泉出石罅间，因凿石为螭头，泉从螭口出，鸣若杂佩，色若素练，味极甘美，潴而为池，广可三丈，流于西湖，遂为燕山八景之一。<br>
      <br>
      　　◎神农井<br>
      <br>
      　　在长子羊头山，即神农得佳谷处。<br>
      <br>
      　　◎杜康泉<br>
      <br>
      　　舜祠东庑下，康汲此以酿酒。或以中冷水及惠山泉称之，一升重二十四铢，是泉较轻一铢。<br>
      <br>
      　　◎金鸡石<br>
      <br>
      　　建德草堂寺之北，罗隐常过此，戏题曰：“金鸡不向五更啼。”石遂迸裂，有鸡飞鸣而去。<br>
      <br>
      　　◎玉乳泉<br>
      <br>
      　　丹阳刘伯刍，论此水为天下第四泉。<br>
      <br>
      　　◎绿珠井<br>
      <br>
      　　在博白双角山下，梁氏女绿珠生此。汲饮者产女必丽色。<br>
      <br>
      　　容县有杨妃井，因妃生此而名。<br>
      <br>
      　　郁林有司命井，甘淡半之，可给阖境。<br>
      <br>
      　　◎龙焙泉<br>
      <br>
      　　建宁凤凰山下，一名御泉。宋时取此水造茶入贡。<br>
      <br>
      　　◎仁义石<br>
      <br>
      　　建阳二石对立，左曰仁，右曰义。<br>
      <br>
      　　◎一滴泉<br>
      <br>
      　　在广信南岩。泉自石窦中出，四时不竭。宋朱熹诗有：“一窍有灵通地脉，平空无雨滴天浆。”<br>
      <br>
      　　◎谷帘泉<br>
      <br>
      　　南康府城西。泉水如帘，布岩而下者三十余派。陆羽品其味为天下第一。<br>
      <br>
      　　◎玉女洞<br>
      <br>
      　　洞有飞泉，甘且冽。苏轼过此，汲两瓶去。恐后复取为从者所绐，乃破竹作券，使寺僧藏之，以为往来之信，戏曰“调水符”。<br>
      <br>
      　　◎画山石<br>
      <br>
      　　宁州石上有文，灿然若战马状，无异画图。故名。<br>
      <br>
      　　◎山鸡石<br>
      <br>
      　　宝鸡陈仓山下有石，似山鸡状，晨鸣山巅，声闻三十里。<br>
      <br>
      　　◎石泉<br>
      <br>
      　　井陉有石泉，隋妙阳公主久疾，浴此遂愈。<br>
      <br>
      　　◎瀑布泉<br>
      <br>
      　　庐州开先寺。李白诗：“挂流三百丈，喷壑数十里。”<br>
      <br>
      　　◎醴泉<br>
      <br>
      　　在新喻。黄庭坚尝饮此，叹曰：“惜陆鸿渐辈不及知也。”题曰“醴泉”。<br>
      <br>
      　　◎卓锡泉<br>
      <br>
      　　在大庾岭。唐僧卢能被众僧夺衣钵，追至大庾岭，渴甚。能以锡卓石，泉涌清甘，众骇而退。<br>
      <br>
      　　◎愈痞泉<br>
      <br>
      　　鹤庆符城东南，有温泉。每三月，郡人有痞疾者浴此即愈。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="037.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="039.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>