<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">饮食(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎崖蜜<br>
      <br>
      　　一名石饴，味甘，润五脏，益气强志，疗百病，服之不饥，即崖石间蜂蜜也。<br>
      <br>
      　　◎豆腐<br>
      <br>
      　　为淮南王鸿烈所造，故孔庙祭器不用豆腐。<br>
      <br>
      　　◎五谷<br>
      <br>
      　　稻，黍，稷，麦，菽。黍，小米。稷，高粱。菽，豆也。<br>
      <br>
      　　◎昆仑瓜<br>
      <br>
      　　茄子一名落苏，一名昆仑瓜。<br>
      <br>
      　　◎莼<br>
      <br>
      　　八月以前为绿莼，冬至为赭莼，秋时长丈许，凝脂甚清。张季鹰秋风所思，正为此也。<br>
      <br>
      　　◎食宪章<br>
      <br>
      　　段文昌丞相精馔事。第中庖所榜曰“练珍堂”，在途号“行珍馆”。文昌自编《食经》五十卷，时称《郇平公食宪章》。<br>
      <br>
      　　◎郇公厨<br>
      <br>
      　　韦陟袭封郇国公，性侈纵，尤穷治羞馔。厨中饮食，香味错杂，入其中者，多饱饫而归，时人语曰：“人欲不饭筋骨舒，夤缘须入郇公厨。”<br>
      <br>
      　　◎遗饼不受<br>
      <br>
      　　王悦之少厉清节。为吏部郎时，邻省有会同者遗以饼一瓯，辞不受，曰：“所费诚复小，然少来不欲当人之意。”<br>
      <br>
      　　◎嗟来食<br>
      <br>
      　　齐大饥。黔敖为食于路，以待饥者而食。有饥者蒙袂辑屦，贸贸而来。黔敖左奉食，右执饮，曰：“嗟！来食！”饥者扬其目而视之，曰：“予唯不食嗟来之食，以至于斯也。”从而谢焉；终不食而死。<br>
      <br>
      　　◎馒头<br>
      <br>
      　　诸葛武侯南征孟获，泸水汹涌，不得渡。有云须杀人以头祭之，武侯曰：“吾仁义之师，奚忍杀人以代牺牲？”于是用面为皮，裹猪羊肉于内，象人头而祭之。后之有馒头，始此。<br>
      <br>
      　　◎五美菜<br>
      <br>
      　　诸葛武侯出军，凡所止之处，必种蔓菁，即萝卜菜，蜀人呼为诸葛菜。其菜有五美：可以生食，一美；可菹，二美；根可充饥，三美；生食消痰止渴，四美；煮食之补人，五美。故又名五美菜。<br>
      <br>
      　　◎酪奴<br>
      <br>
      　　鼓城王勰谓王肃曰：“君弃齐鲁大邦，而受邾莒小国，明日请为设邾莒之飧，亦有酪奴。”故号茗曰酪奴。<br>
      <br>
      　　◎龙凤团<br>
      <br>
      　　古人以茶为团饼，上印龙凤文，供御者以金妆龙凤，凡八饼重一斤。庆历间，蔡君谟始造小片，凡二十片重一斤。天子每南郊致祭，中书、枢密院各赐一饼，宫人镂金其上。<br>
      <br>
      　　◎茶异名<br>
      <br>
      　　《国史》：剑南有蒙顶石花，湖州有藿山嫩笋，峡州有碧涧明月。<br>
      <br>
      　　◎露芽<br>
      <br>
      　　陶弘景《杂录》：蜀雅州蒙山上顶有露芽，火前者最佳，火后者次之。火，谓禁火，寒食节也。<br>
      <br>
      　　◎雪芽<br>
      <br>
      　　越郡茶有龙山、瑞草、日铸、雪芽。欧阳永叔云，两浙之茶，以日铸为第一。<br>
      <br>
      　　◎反复没饮<br>
      <br>
      　　郑泉尝曰：“原得美酒满五百斛船，以四时肥甘置两头，反复没饮之，不亦快乎！”<br>
      <br>
      　　◎上樽<br>
      <br>
      　　《平当传》：稻米一斗得酒一斗为上樽，稷米一斗得酒一斗为中樽，粟米一斗得酒一斗为下樽。<br>
      <br>
      　　◎梨花春<br>
      <br>
      　　杭州酿酒，趁梨花开时熟，号梨花春。<br>
      <br>
      　　◎碧筒劝<br>
      <br>
      　　荷叶盛酒，以簪刺柄与叶通，屈茎轮囷如象鼻，持吸之，名碧筒劝。<br>
      <br>
      　　◎蕉叶饮<br>
      <br>
      　　东坡尝谓人曰：“吾兄子明饮酒不过三蕉叶。吾少时望见酒杯而醉，今亦能蕉叶饮矣。”<br>
      <br>
      　　◎中山千日酒<br>
      <br>
      　　刘玄石于中山沽酒，酒家与千日酒饮之，大醉，其家以为死。葬之。后酒家计其日，往视之，令启棺，玄石醉始醒。<br>
      <br>
      　　◎青州从事<br>
      <br>
      　　《世说》：桓温主簿善别酒，好者谓青州从事，盖青州有齐郡，言饮好酒直至腹脐也。晋者谓平原督邮。盖平原有鬲县，言恶酒饮至膈上住也。<br>
      <br>
      　　◎防风粥<br>
      <br>
      　　白居易在翰林，赐防风粥一瓯，食之，口香七日。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="182.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="184.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>