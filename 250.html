<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">身体</h3>

  <div class="row">
    <div class="col-lg-12 col-md-12 col-sm-12 col-xs-12">

      　　身上生肉丁，麻花擦之。<br>
      <br>
      　　飞丝入眼而肿者，头上风屑少许揩之。<br>
      <br>
      　　一云珊瑚尤妙。<br>
      <br>
      　　人有见漆生疮者，用川椒三四十粒，捣碎，涂口鼻上，则漆不能害。<br>
      <br>
      　　指甲有垢者，白梅与肥皂同洗则净。<br>
      <br>
      　　弹琴指甲薄者，僵蚕烧烟熏之则厚。<br>
      <br>
      　　染头发，用乌头、薄荷入绿矾染之。<br>
      <br>
      　　食梅，牙软。<br>
      <br>
      　　吃梅则不软，一用韶粉擦之。<br>
      <br>
      　　油手以盐洗之，可代肥皂。<br>
      <br>
      　　一云将顺手洗，自落。<br>
      <br>
      　　脚根厚皮，用有布纹瓦或浮石磨之。<br>
      <br>
      　　干洗头，以蒿本、白芷等分为末，夜擦头上，次早梳之，垢秽自去。<br>
      <br>
      　　狐臭以白灰、陈醋和傅腋下，一方以锻过明矾擦之尤妙。<br>
      <br>
      　　女儿缠足，先以杏仁桑白皮入瓶内煎汤，旋下盐硝、乳香，架足瓶口熏之。待温，倾出盆中浸洗，则骨软如绵。<br>
      <br>
      　　洗浴去身面浮风，以芋煮汁洗之，忌见风半日。<br>
      <br>
      　　梳头令发不落，用侧柏叶两大片，胡桃去壳两个、榧子三个，同研碎，以擦头皮，或浸水常搽亦可。<br>
      <br>
      　　取黡方桑灰、柳灰、小灰、陈草灰、石灰五灰，用水煎浓汁，入酽醋点之。<br>
      <br>
      　　入鼻中气，阳时在左，阴时在右，候其时则气盛，交代时则两管皆微。<br>
      <br>
      　　妇人月信断三五日交接者是男，二四日交接者是女。<br>
      <br>
      　　夏月面最热，扇面则身亦凉。<br>
      <br>
      　　冬月足最冷，烘足则身亦暖。<br>
      <br>
      　　善睡者以淡竹叶晒干为细末，用二钱水一盏调服，则终夜不寐，可以防贼。<br>
      <br>
      　　如以热汤调服，则睡至晓。<br>
      <br>
      　　附子末数钱，用水两碗煎数沸濯足，远行足不痛。<br>
      <br>
      　　宣州木瓜治脚气，煎汤洗之。<br>
      <br>
      　　面上生疮，疑是漆咬者，以生姜擦之，热则是，不热即非。<br>
      <br>
      　　患咳逆，闭气少时即止。<br>
      <br>
      　　脚麻，以草芯贴眉心，左麻贴右，右麻贴左。<br>
      <br>
      　　蹉气筋骨牵痛则正坐，随所患一边，以足加膝上立愈。<br>
      <br>
      　　脚筋抠，左脚操起右阴子，右脚操起左阴子，即止。<br>
      <br>
      　　身上疖毒初起，以中夜睡觉未语时唾津涂之，涂数十次，渐消。<br>
      <br>
      　　左边鼻衄，用带子缚七里穴。<br>
      <br>
      　　脚转筋，款款攀足大拇指少顷，立止。<br>
      <br>
      　　新为僧道，熬猎油涂网巾痕，数日后即一色。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="249.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="251.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>