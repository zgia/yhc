<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">春(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎元夕放灯<br>
      <br>
      　　以正月十五天官生日放天灯，七月十五水官生日放河灯，十月十五地官生日放街灯。宋太宗淳化元年六月丙午诏，罢中元、下元两夜灯。<br>
      <br>
      　　◎买灯<br>
      <br>
      　　上元张灯，止三夜，其十七、十八，始于钱王，入贡疏买两夜灯。干德五年正月有诏：“上元张灯，旧止三夜。朝廷无事，区宇乂安，方当年谷之丰登，宜纵士民之行乐。其令开封府更放十七、十八两夜灯。”<br>
      <br>
      　　◎广陵灯<br>
      <br>
      　　唐玄宗元夕与天师叶静能登虹桥，往广陵看灯。士女望见，以为神仙。帝敕伶人奏《霓裳曲》。数日后，广陵果奏其事。<br>
      <br>
      　　◎踏歌入云<br>
      <br>
      　　唐睿宗于安福门外作灯树，高二十丈，宫女千数，并长安少妇千余人，衣锦绣，于灯轮下踏歌三日，令朝士作歌，以纪其胜。歌中有“踏歌声调入云中”之句。<br>
      <br>
      　　◎金吾不禁<br>
      <br>
      　　《西京杂记》：“西都京城街衢，有执金吾晓夜传呼，以禁止夜行，惟正月十五敕金吾弛禁，前后各一日，谓之放夜。”<br>
      <br>
      　　◎卯刚<br>
      <br>
      　　正月卯日，佩卯刚辟邪。唐制：正月下旬送穷，晦日湔裳。<br>
      <br>
      　　◎卜紫姑<br>
      <br>
      　　紫姑，人家侍妾，为大妇所杀，置之厕中。后人作其形于厕，元夕迎之，能占农事及桑叶贵贱。<br>
      <br>
      　　◎青藜照读<br>
      <br>
      　　元夕人皆游赏，独刘向在天禄阁校书。太乙真人以青藜杖燃火照之。<br>
      <br>
      　　◎耗磨日<br>
      <br>
      　　正月十六日谓之耗磨日，人皆饮酒，官司不令开库。<br>
      <br>
      　　◎天穿日<br>
      <br>
      　　正月二十日为天穿，以红彩系饼饵投屋上，谓之补天。<br>
      <br>
      　　◎水湄度厄<br>
      <br>
      　　元日至晦日，士女悉湔裳，酌酒于水湄，以为度厄雨。<br>
      <br>
      　　◎雨水<br>
      <br>
      　　前此为霜为雪，水气凝结。立春后，天气下降，当为雨水。<br>
      <br>
      　　◎中和节<br>
      <br>
      　　唐李泌以二月朔为中和节，以青囊盛百谷瓜果种相问遗，酿宜春酒，祭句芒神，百官进农书。<br>
      <br>
      　　◎磔鸡<br>
      <br>
      　　魏文帝制。春分磔鸡，祀厉殃。<br>
      <br>
      　　◎花朝<br>
      <br>
      　　二月十二日谓之花朝。俗传是日为百花生日。徐文长考是十五日，谓的确不差。东京以是日为扑蝶会。<br>
      <br>
      　　◎勾龙<br>
      <br>
      　　《左传》：共工氏有子曰勾龙，能平水土。故祀以为社神，于仲春祭之。<br>
      <br>
      　　◎清明<br>
      <br>
      　　清明万物齐于巽。巽。洁也，齐也。清明取洁齐之义。<br>
      <br>
      　　◎谷雨<br>
      <br>
      　　言滋五谷之雨也。<br>
      <br>
      　　◎清明取火<br>
      <br>
      　　唐制，清明取火以赐近臣。韩翃诗：“日暮汉宫传蜡烛，轻烟散入五侯家。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="014.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="016.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>