<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">草木(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎怀梦草<br>
      <br>
      　　钟火山有香草，似蒲，色红，昼缩入地，夜半抽萌，怀其草，自知梦之好恶。汉武帝思李夫人，东方朔献之。帝怀之，即梦见夫人，因名曰怀梦草。<br>
      <br>
      　　◎书带草<br>
      <br>
      　　郑玄字康成，居城南山中教授。山下有草如薤，叶长而细，坚韧异常，时人名为“康成书带”。<br>
      <br>
      　　◎八芳草<br>
      <br>
      　　宋艮岳八芳草，曰金蛾，曰玉蝉，曰虎耳，曰凤毛，曰素馨，曰渠那，曰茉莉，曰含笑。<br>
      <br>
      　　◎钩吻草<br>
      <br>
      　　生深山之中，状似黄精，入口口裂，着肉肉溃，名曰钩吻，食之即死。但其花紫，黄精花白；其叶微毛，黄精叶光滑，以此辨之。<br>
      <br>
      　　◎金井梧桐<br>
      <br>
      　　世尝言：“金井梧桐一叶飘。”梧桐叶上有黄圈文如井，故曰金井，非井栏也。<br>
      <br>
      　　◎沙棠木<br>
      <br>
      　　可以御水，其实曰薲，状如葵，味如葱，食之已痨，又使人入水不溺。<br>
      <br>
      　　◎君迁<br>
      <br>
      　　《蜀都赋》：“平仲君迁。”皆木名，注缺。按司马温公《名苑记》云，君迁子如马奶，俗云牛奶柿是也。今之造扇用柿油，遂名柿漆。<br>
      <br>
      　　◎芋历<br>
      <br>
      　　芋艿生子十二子，遇闰则多生一子。时人谓之芋历。<br>
      <br>
      　　◎肉芝<br>
      <br>
      　　萧靖之掘地得“人手”，润泽而白，烹而食之，愈月齿发再生。一道士云：此肉芝也。《抱朴子》言：行山中见小人乘车马，长七八寸者，肉芝也，捉取服之，即仙矣。<br>
      <br>
      　　桑木者，箕星之精神木也。蚕食之成文章，人食之老翁为小童。<br>
      <br>
      　　肉树者，端山猪肉子也。山在德庆州，子大如茶杯，炙而食之，味如猪肉而美。<br>
      <br>
      　　◎哀家梨<br>
      <br>
      　　哀仲家有梨，甚佳，大如升，入口即化。<br>
      <br>
      　　◎含消梨<br>
      <br>
      　　汉武帝樊川园，有大梨，如五升瓶，落地则碎。欲取先以囊承之，名曰含消梨。<br>
      <br>
      　　◎涂林<br>
      <br>
      　　张骞使安石国十八年，得涂林种而归，即安石榴也。又得胡麻，遍植中国。<br>
      <br>
      　　◎阿魏树<br>
      <br>
      　　出三佛齐国，其树有瘿，出滋最毒，着人身即糜烂，人不敢近。每采时，系羊于树下，骑快马自远射之，脂着于羊，羊即烂。故曰飞鸟取阿魏。<br>
      <br>
      　　◎葡萄苜蓿<br>
      <br>
      　　李广利始移植大苑国苜蓿葡萄。<br>
      <br>
      　　◎甘蔗<br>
      <br>
      　　宋神宗问吕惠卿，曰：“蔗字从庶何也？”“凡草木种之俱正生，蔗独横生，盖庶出也，故从庶。”顾长康啖蔗，先食尾。人问所以，曰：“渐入至佳境。”<br>
      <br>
      　　◎乌树<br>
      <br>
      　　号柘树也。枝长而劲，乌集之，将飞，柘枝反起弹乌，乌乃呼号。以此枝为弓，快而有力，故名乌号之弓。<br>
      <br>
      　　◎共枕树<br>
      <br>
      　　潘章有美容，与楚人王仲先交厚，死则共葬。冢上生树，柯条枝叶，无不相抱。故曰共枕树。<br>
      <br>
      　　◎木奴<br>
      <br>
      　　李衡为丹阳太守，于龙阳洲上种橘千树。临终，敕其子曰：“吾州里有千头木奴，不责汝衣食。岁上一匹绢，亦足用矣。”<br>
      <br>
      　　◎化枳<br>
      <br>
      　　晏子曰：“橘生淮南则为橘，生于淮北则为枳。叶徒相似，其实味不同。水土异也。”<br>
      <br>
      　　◎七星剑草<br>
      <br>
      　　草如剑形，上有七星，列如北斗。<br>
      <br>
      　　◎骨牌草<br>
      <br>
      　　叶上有幺二三四五六斑点，与骨牌无异。<br>
      <br>
      　　◎刘寄奴草<br>
      <br>
      　　刘容微时伐荻新洲，有大蛇数丈，裕射之。明日至此，见数童捣叶，裕问故，答曰：“我王为刘寄奴所伤，今合药敷之。”裕曰：“何不杀之？”曰：“刘寄奴王者，不死。”裕叱之，皆散走。裕得药，敷金创立效。遂呼其草为刘寄奴，裕之乳名也。<br>
      <br>
      　　◎益智<br>
      <br>
      　　叶如襄荷，茎如竹箭，子从中心出。一枝有十子，子内白骨，四破去之，取外度，蜜煮为粽子，味辛。卢循飨宋武，又飨远公，名益智粽。<br>
      <br>
      　　◎祁连仙树<br>
      <br>
      　　祁连山有仙树一本，四味。其实如枣，以竹刀剖则甘，以铁刀剖则苦，以木刀剖则酸，以芦刀剖则辛。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="217.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="219.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>