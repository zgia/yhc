<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鳞介(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎双鲤<br>
      <br>
      　　萧山县之城山，山颠有泉，嘉鱼产焉。阖闾侵越，勾践退保此山，意其乏水，馈以米盐。勾践取双鲤报之，吴兵夜遁。<br>
      <br>
      　　◎石蟹<br>
      <br>
      　　生于崖（海南岛）之榆林，港内半里许，土极细腻，最寒，但蟹入则不能运动，片时即成石矣，人获之，则曰石蟹。置之几案，能明目。<br>
      <br>
      　　◎鲥鱼<br>
      <br>
      　　一名箭鱼。腹下细骨如箭镞，此东坡有“鲥鱼多骨之恨”也。其味美在皮鳞之交，故食不去鳞。肋鱼似鲥而小，身薄骨细，冬月出者名“雪肋”，味最佳。至夏，则味减矣。<br>
      <br>
      　　◎龟历<br>
      <br>
      　　陶唐之世，越囊国献千岁神龟，方三尺余，背上有文，皆蝌蚪书，记开辟以来事，帝命录之，谓之龟历。<br>
      <br>
      　　◎元绪<br>
      <br>
      　　孙权时，永康有人入山，遇一大龟，加载吴，夜泊越里，缆舟于大桑树。宵中，树呼龟曰：“劳乎元绪，奚事尔耶！”因呼龟为“元绪”。<br>
      <br>
      　　◎河豚<br>
      <br>
      　　状如蝌蚪，腹下白，背上青黑，有黄文，眼能开闭，触物便怒，腹胀如鞠，浮于水上，人往取之。河豚毒在眼、子、血三种。中毒者，血麻、子胀、眼睛酸，芦笋、甘蔗、白糖可以解之。<br>
      <br>
      　　◎集鳣<br>
      <br>
      　　杨震聚徒讲学，有雀衔三鳣，集讲堂前。皆曰：“鳣者，卿大夫服之象也。数三者，三台也。先生自此升矣。”果如其言。<br>
      <br>
      　　◎子鱼<br>
      <br>
      　　宋显仁太后谓秦桧妻曰：“子鱼大者绝少。”桧妻曰：“妾家有大者。”桧闻，责其失言，乃以青鱼百尾进。太后笑曰：“我道这婆子村，果然！”<br>
      <br>
      　　◎鱲鱼<br>
      <br>
      　　长二丈，皮可鑢物。其子旦从口出，暮从脐入，腹里两洞，肠贮水以养子。肠容二子，两则四焉。<br>
      <br>
      　　◎岩蛇<br>
      <br>
      　　龟身、蛇尾、鹰嘴、鼍甲，下有四足，足具五爪，大如癞头鼍，硬似穿山甲，其壳极坚，其爪极利，茅竹青柴到口即碎，着人之肌肤，咬必透骨。台温山下，此物极多。<br>
      <br>
      　　◎懒妇鱼<br>
      <br>
      　　江南有懒妇鱼，即今之江豚是也。鱼多脂，熬其油可点灯。然以之照纺绩则暗，照宴乐则明，谓之“馋灯”。<br>
      <br>
      　　◎脆蛇<br>
      <br>
      　　无胆，畏人。出昆仑山下。闻人声，身自寸断，少顷自续，复为长身。凡患色痨者，以惊恐伤胆，服此可以续命，兼治恶疽、大麻疯及痢。腰以上用首，以下用尾。<br>
      <br>
      　　◎瓦椤蚶<br>
      <br>
      　　宁海沿海有蚶田，用大蚶捣汁，竹筅帚洒之，一点水即成一蚶，其状如荸荠，用缸砂壅之，即肥大。<br>
      <br>
      　　◎蝤蛑<br>
      <br>
      　　陶榖出使吴越，忠懿王宴之，因食蝤蛑。询其名类，忠懿王命自蝤蛑以至彭越，罗列十余种以进。榖视之，笑谓忠懿王曰：“此谓一蟹不如一蟹也。”<br>
      <br>
      　　◎牡蛎<br>
      <br>
      　　一名蚝山。《本草》：牡蛎附石而生，磈礧相连如房。初生海岸，身如拳石，四面渐长，有一二丈者。一房内有肉一块，肉之大小，随房所生。每潮来，则诸房皆开，有小虫入，则合之，以充饥腹。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="234.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="236.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>