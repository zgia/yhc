<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 祭祀三(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎祭主<br>
      <br>
      　　天子祭天地、祭四方、祭山川、祭五祀，岁遍。诸侯方祀，祭山川、祭五祀，岁遍。大夫祭五祀，岁遍。土祭其先。<br>
      <br>
      　　◎祭孔庙<br>
      <br>
      　　唐玄宗始封孔子王号。宋太祖始诏孔子庙立戟，仁宗始诏用祭歌，徽宗始从蒋靖请（时官司业），用冕十二旒、服九章。汉武帝始封孔子后为侯奉祀。成帝始谥孔子后。周始诏孔子后为曲阜令。宋仁宗始诏孔子后为衍圣公。<br>
      <br>
      　　◎丁祭用鹿<br>
      <br>
      　　汉高祖过曲阜，以大牢祀孔子。今制，郡县祭孔子以鹿。<br>
      <br>
      　　◎淫祀<br>
      <br>
      　　凡祭，有其废之，莫敢举也。有其举之，莫敢废也。非其所祭而祭之，名曰“淫祀”。淫祀无福。<br>
      <br>
      　　◎牺牲<br>
      <br>
      　　天子以牺牛，诸侯以肥牛，大夫以索牛，士以羊豕。<br>
      <br>
      　　◎祭礼<br>
      <br>
      　　凡祭宗庙之礼，牛曰一元大武，豕曰刚鬣，豚曰腯肥，羊曰柔毛，鸡曰翰音，犬曰羹献，雉曰疏趾，兔曰明视。脯曰尹祭，槁鱼曰商祭，鲜鱼曰脡祭。水曰清涤，酒曰清酌，黍曰芗合，梁曰芗萁，稷曰明粢，稻曰嘉蔬，韭曰丰本，盐曰咸鹾，玉曰嘉玉，币曰量币。<br>
      <br>
      　　◎方诸明水<br>
      <br>
      　　方诸，大蛤也，摩拭令热以向月，则生水，古人取以庙祭，谓之“明水”。<br>
      <br>
      　　◎祭号<br>
      <br>
      　　祭王父曰皇祖考，王母曰皇祖妣。父曰皇考，母曰皇妣，夫曰皇辟。<br>
      <br>
      　　◎庙制<br>
      <br>
      　　天子七庙，三昭三穆，与太祖之庙而七。诸侯五庙，二昭二穆，与太祖之庙而五。大夫三庙，一昭一穆，与太祖之庙而三。士一庙，庶人祭于寝。<br>
      <br>
      　　◎祭时<br>
      <br>
      　　天子诸侯宗庙之祭，春曰礿、夏曰禘、秋曰尝、冬曰蒸。天子犆礿袷、禘袷、尝袷、蒸袷。诸侯礿则不禘，禘则不尝，尝则不蒸，蒸则不礿。诸侯初犆礿一，犆一袷，尝袷，蒸袷。<br>
      <br>
      　　◎牲制<br>
      <br>
      　　天子社稷皆太牢，诸侯社稷皆少牢。大夫、士宗庙之祭，有田则祭，无田则荐。庶人春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁。<br>
      <br>
      　　◎牛制<br>
      <br>
      　　祭天地之牛，角茧栗；宗庙之牛，角握；宾客之牛，角尺。<br>
      <br>
      　　◎六礼<br>
      <br>
      　　冠、婚、丧、祭、乡、相见。<br>
      <br>
      　　◎七教<br>
      <br>
      　　父子、兄弟、夫妇、君臣、长幼、朋友、宾客。<br>
      <br>
      　　◎八政<br>
      <br>
      　　饮食、衣服、事为、异别、度、量、数、制。<br>
      <br>
      　　◎乡饮酒礼<br>
      <br>
      　　主人拜迎宾于庠门之外。入，三揖而后至阶，三让而后升，所以致尊让也。盥洗扬觯，所以致洁也。拜至，拜洗，拜受，拜送。拜既，所以致敬也。尊让洁敬也者，君子之所以相接也。<br>
      <br>
      　　◎五象<br>
      <br>
      　　宾主，天地也。介僎，象阴阳也。三宾，象三光也。让之三也，象月之三日而成魄也。四面之坐，象四方也。<br>
      <br>
      　　◎贵礼贱财<br>
      <br>
      　　祭荐，祭酒，敬礼也。哜肺，尝礼也。啐酒，成礼也。于席末，言是席之正，非专为饮食也，为行礼也，所以贵礼而贱财也。<br>
      <br>
      　　◎别贵贱<br>
      <br>
      　　主人亲速宾及介，而众宾自从之，至于门外，主人拜宾及介，而众宾自入，贵贱之义别矣。<br>
      <br>
      　　◎辨隆杀<br>
      <br>
      　　三揖至于阶，三让以宾升，拜至，献酬，辞让之节繁。及介省矣。至于众宾，升受，坐祭，立饮，不酢而降。隆杀之义辨矣。<br>
      <br>
      　　◎和乐不流<br>
      <br>
      　　工入，升歌三终，主人献之；笙入三终，主人献之；间歌三终，合乐三终，工告乐备。遂出。一人扬觯，乃立司正焉，知其能和乐而不介流也。<br>
      <br>
      　　◎弟长无遗<br>
      <br>
      　　宾酬主人，主人酬介，介酬众宾，少长以齿，终于沃洗者焉，知其能弟长而无遗矣。<br>
      <br>
      　　◎安燕不乱<br>
      <br>
      　　降，说屦升堂，修爵无数。饮酒之节，朝不废朝，夕不废夕。宾出，主人拜送，节文遂终焉，知其能安燕而不乱也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="159.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="161.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>