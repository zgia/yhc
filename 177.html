<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">衣冠(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎冠<br>
      <br>
      　　辰氏始教民绻发閐首。尧始制冠礼。黄帝始制冠冕。女娲氏始制簪导。尧始制缨。伏羲始制弁，用皮韦。鲁昭公始易绢素。周公始制幅巾。汉末始尚幅巾，制角巾。晋制接&lt;罒离&gt;诸巾及葛巾，始以巾为礼。秦始皇加武将袶袙，以别贵贱，始为帻。汉元帝额有壮发，始服帻。王莽秃，加屋帻上，始为头巾。古元巾，止用羃尊罍。<br>
      <br>
      　　◎帽<br>
      <br>
      　　荀始制帽，舜制帽冠。汉成帝始制贵臣乌纱帽，后魏迄隋因之。唐太宗始制纱帽，为视事见宾，上下通用。秦汉始效羌人制为毡帽。晋始以席为骨而挽之，制席帽。隋始制帷帽障尘，为远行，用皂纱连幅缀油帽及毡笠前。唐制大帽，后魏孝文始赐百官。魏文帝始赐百官立冬暖帽。今赐百官暖耳，本此。<br>
      <br>
      　　◎幞头<br>
      <br>
      　　北朝周武帝裁布始制幞头。一云六国时赵魏用全幅向后幞发，通谓头巾，俗呼幞头。<br>
      <br>
      　　◎幍<br>
      <br>
      　　魏武制幍，始燕居着幍（同裁缣布为之，以色别贵）。荀文若始制幍有岐，因触树枝成岐，后效之。<br>
      <br>
      　　◎纵<br>
      <br>
      　　周公制纵，以韬发。宋太祖制网巾，明太祖颁行天下。<br>
      <br>
      　　◎古冠名<br>
      <br>
      　　尧黄收、牟追；汤哻；武王委貌；秦始皇远游冠；汉高祖通天冠、高山冠、鹊尾冠、长冠、竹皮冠；唐太宗翼善冠、交天冠；宋平天冠，并入君冠。殷章甫冠；汉梁冠（以梁数分别），后汉进贤冠；唐太宗进德冠；楚王獬豸冠；汉却非冠；赵武灵王惠文冠，饰金珰豹尾。汉武弁效惠文加蝉、鵔鸃冠、繁冠、鹖冠。秦孝公武帻，汉文帝介帻。西汉翠帽，唐谷帽，李晟绣帽，沉庆之狐皮帽、汝阳王琎砑光帽，南汉平顶帽，后周独孤帽、侧帽，韩熙载轻纱帽，萧载小博风帽。唐乌匼纱巾、夹罗巾，员头、平头、方头巾，宋云巾、歇鸱巾，汉文帝平巾，唐中宗踣养巾，昭宗珠巾，诸葛孔明纶巾，谢万白纶巾，祢衡练巾，石季伦紫纶巾，桑维翰蝉翼纱巾。张孝秀谷皮巾，陶弘景鹿皮巾，王衍尖巾，顾况华阳巾，山简白鹭巾，高九万渔巾，程伊川阔幅巾，苏子瞻加辅方巾，牛弘卜桐巾，王邻菱角巾，罗隐减样平方巾。<br>
      <br>
      　　◎履<br>
      <br>
      　　黄帝臣于则始制履（单底），周公制舄（复底）、制屦（施带）、制屧。伊尹制草屩，周文王始制麻履，秦始用丝，始皇始制靸金泥飞头鞋，始名鞋。汉始以布上脱下加锦饰，东晋始以草木巧织成如澼芙蓉为履是也。<br>
      <br>
      　　◎靴<br>
      <br>
      　　赵武灵王制靴，短靿。隋炀帝制皂靴，始长靿。马周加毡及绦，始着入殿省敷奏。<br>
      <br>
      　　◎三代冠制<br>
      <br>
      　　夏曰母追（音牟堆），周曰委貌。衡，维持冠者；紞，冠之垂者；弦缨，从下而上；綖，冠之上覆者，皆冠饰也。<br>
      <br>
      　　◎冕制<br>
      <br>
      　　有虞氏曰皇，夏后氏曰收，商汤氏曰哻，周武王曰冕。衮冕，一品服鷩冕，二品服毳冕，三品服希冕，四品服玄冕，五品服平冕。郊庙武舞郎之服，爵弁六品以下、九品以上，从祀之服，武弁武官参殿廷，武舞郎、堂下鼓人鼓吹按工之服、弁服，文官九品公事之服。<br>
      <br>
      　　◎旒制<br>
      <br>
      　　汉明帝采《周官礼记》，以定冕制，广七寸、长一尺二寸，系白珠于其端，曰旒。天子十二旒，三公及诸侯九旒，卿七旒。<br>
      <br>
      　　◎冠制<br>
      <br>
      　　太白冠，太古之白布冠也。通天冠，天子冠名。惠文冠，汉法冠也，御史服之。葛巾，葛布冠也，居士野人所服。方山冠，乐人之冠也。铁柱冠，即獬豸冠也，后以铁为柱，取其执法如铁也，故御史服之。<br>
      <br>
      　　◎鵔鸃冠<br>
      <br>
      　　汉惠帝时，郎中皆冠鵔鸃冠，傅脂粉。岸帻，起冠露额曰岸。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="176.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="178.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>