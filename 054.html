<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">奸佞大臣()</h3>

  <div class="row">
    <div class="col-lg-12 col-md-12 col-sm-12 col-xs-12">

      　　附：奸佞大臣<br>
      <br>
      　　◎历代奸佞<br>
      <br>
      　　夏帝启元年，有扈氏无道，威侮五行，怠弃三正。启征之，大战于甘，灭之。<br>
      <br>
      　　夏帝相权归后羿，为羿所逐。羿臣寒浞杀羿自立，而弒帝相。相后缗，有仍国君之女，方娠，奔归有仍，生少康。夏之旧臣靡举兵杀浞而立少康焉。<br>
      <br>
      　　周成王幼，周公摄政。管叔、蔡叔、霍叔流言曰：“公将不利于孺子。”既而与武庚同反，周公乃作《大诰》，奉王命以讨平之。<br>
      <br>
      　　吴太宰伯嚭，受越赂，而许越行成，复谗杀伍员，以亡吴国。<br>
      <br>
      　　晋大夫魏斯、赵籍、韩虔，三分晋地。田氏伐姜而有齐国，皆周天子坏礼，而宠命之也。<br>
      <br>
      　　秦李斯请，史官非秦记皆烧之，偶语《诗》、《书》者弃市，以古非今者族，所不烧者医药、卜筮、种树之书。若欲有学法令，以吏为师。制曰：“可。”遂坑儒四百六十余人。始皇崩于沙丘，赵高与斯诈为遗诏，废死太子扶苏，立胡亥为太子，是为二世。高恃恩专恣，恐斯以为言，族诛斯，而自为丞相。及章邯军败，恐罪其身，乃与其婿咸阳令阎乐，谋弒二世于望夷宫，立子婴为秦王。子婴与其子二人刺杀高，夷其三族。<br>
      <br>
      　　楚项王将丁公逐窘汉王彭城西，短兵接，汉王急，顾谓丁公曰：“两贤岂相厄哉！”丁公乃还。汉王即帝位，丁公谒见。帝以军中，曰：“丁公为项王臣不忠，使项王失天下。”遂斩之。<br>
      <br>
      　　汉田蚡为丞相，骄侈极欲，金玉、妇女、狗马、声乐、玩好，不可胜计。入奏事，所言皆听。荐人或起家至二千石，权移人主。上曰：“君除吏尽未？吾亦欲除吏。”尝请考工地为宅，武帝曰：“君何不遂取武库？”是后乃稍退。<br>
      <br>
      　　赵人江充初为赵敬肃王客，得罪亡，诣阙告赵太子阴事。太子坐废，上召充与语，大悦，拜为直指绣衣使者，使督察贵戚。近臣与太子有隙，因言上疾，祟在巫蛊。于是上以充治巫蛊狱。充云：“于太子宫得木人尤多，又有帛书，所言不道。”持太子甚急。太子发长乐宫卫卒收捕充等，斩之。太子亦自经。后武帝感田千秋言，族灭充家。<br>
      <br>
      　　汉昭帝初，左将军上官桀亦受遗诏辅少主，其子安有女，即霍光外孙，安因光欲内之，光以其幼，不听。安遂因帝姊盖长公主内入宫为婕妤，月余立为皇后，于是怨光而德盖主。知燕王旦以帝兄不得立，亦怨望，乃令人诈为燕王上书，欲共执退光。书奏，光不敢入。上召光入，免冠顿首，上曰：“将军冠！朕知是书诈也，将军无罪。将军调校尉未十日，燕王何以知之？”是时帝年十四，左右皆惊，而上书者果亡。后谋令长公主置酒请光，伏兵格杀之，因废帝。会盖主舍人知其谋以告，捕杰安等族诛之。盖主亦自杀。<br>
      <br>
      　　汉元帝以史高领尚书事，弘恭、石显典枢机。萧望之等建白，以为宜罢中书宦官，应古不近刑人之义。由是大与高、恭、显忤。恭、显因奏望之与周堪、刘更生朋党，请召致廷尉。上初不允，强而可其奏。望之饮鸠自杀。上闻之惊，拊手曰：“曩固疑其不就狱，果然杀吾贤相！”<br>
      <br>
      　　汉成帝委政王凤，悉封诸舅，王谭、王商、王立、王根、王逢时为列侯。谷永阴欲自托于凤，乃曰：“骨肉大臣有申伯之志，无重合安阳博陆之乱。”以推颂之。时上书言灾异之应，多讥切王氏专政所致。上亲问张禹，禹曰：“灾变之意，深远难见，新学小生乱道误人。”戴永嘉断曰：“王氏代汉，始于杜钦、谷永，成于张禹、孔光，终于刘歆。此数子皆号称儒者，以贤良直谏为名，以通经学古为贤，假托经术，缘饰古义，以售奸邪，以济谀佞，依凭宠禄，以苟富贵，相与误国如此，曾鄙夫小人不若也！”<br>
      <br>
      　　汉平帝五年五月，策命安汉公王莽以九锡。十二月，莽因腊日上椒酒，置毒酒中。帝有疾，莽作策请命于泰，愿以身代，藏策金滕，置于前殿，敕诸公莫敢言。已而帝崩，群臣纪逡、郇越、郇相、唐林、唐遵、扬雄、谷永、刘歆、孔光等奏太后，请安汉公摄皇帝位，诏曰：“可。”寻即真天子位。定号曰新，僭位十八年，汉兵杀之。<br>
      <br>
      　　汉章帝宠任窦宪，宪以贱直请夺沁水公主田园，寻以争权刺杀都卿侯畅。窦太后使击匈奴赎罪，以致兄弟专权。和帝与中常侍郑众密求故事，勒兵收捕，迫宪自杀。窦氏虽除，而寺人之权从兹盛矣。<br>
      <br>
      　　汉安帝崩，阎太后临朝，欲久专国政。与阎显等定策，立幼年济北惠王子懿，未几，薨。中常侍孙程、王康等十九人，谋迎济阴王即皇帝位，是为顺帝。诛阎显，迁太后，封孙程等皆为列侯，世称十九侯。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="053.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="055.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>