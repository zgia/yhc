<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">父子(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎三迁<br>
      <br>
      　　孟子少时，居近墓，乃好为墓间之事。孟母曰：“非所以教吾子也。”乃去。居市廛，孟子又好为贸易之事。母曰：“此非所以教吾子也。”复去。居学宫之傍，孟子乃设俎豆，揖攘进退。孟母曰：“此可以教吾子矣。”遂居之。<br>
      <br>
      　　◎和熊胆<br>
      <br>
      　　柳公绰妻韩氏，常命粉苦参、黄连和熊胆为丸，赐其子仲郢等夜学含之，以资勤苦。<br>
      <br>
      　　◎画荻<br>
      <br>
      　　欧阳修四岁而孤，母郑氏教之。家贫，乏纸笔，以荻画地学字。后成大儒，官至观文殿大学士。<br>
      <br>
      　　◎截髲<br>
      <br>
      　　陶侃孤贫，孝廉范逵尝过，仓卒无以款待。母湛氏乃截髲以易酒，又撤所卧草荐，锉以喂马。逵见卢江守张夔称之。夔召侃领枞阳令。<br>
      <br>
      　　◎跨灶<br>
      <br>
      　　灶上有釜，故子过于父，谓之跨灶。盖父与釜同音，借以相喻也。<br>
      <br>
      　　◎凤毛<br>
      <br>
      　　宋谢凤子超宗，善文词，作《殷妃诔》。帝叹赏曰：“超宗殊有凤毛。”杜诗：“欲知世掌丝纶美，池上于今有凤毛。”<br>
      <br>
      　　◎双珠<br>
      <br>
      　　后汉韦康、韦诞俱有时名。孔融语其父端曰：“不意双珠近出老蚌。”<br>
      <br>
      　　◎豚犬<br>
      <br>
      　　曹操见孙权，叹曰：“生儿当如孙仲谋，如刘景升，儿子豚犬耳！”<br>
      <br>
      　　◎老牛舐犊<br>
      <br>
      　　杨彪子修为曹操所杀。操后见彪，曰：“何瘦之甚！”曰：“愧无日磾先见之明，犹怀老牛舐犊之爱。”操为之改容。<br>
      <br>
      　　◎伯道无儿<br>
      <br>
      　　邓攸字伯道，石勒之乱，挈妻子及弟子绥以逃，度不能两全，乃弃子存侄，后卒绝嗣。时人语曰：“皇天无知，使伯道无儿。”<br>
      <br>
      　　◎萱堂<br>
      <br>
      　　萱草一名宜男，妊妇佩之即生男。故称母为萱堂。《诗·伯兮》章：“焉得萱草，言树之北”。<br>
      <br>
      　　◎椿庭<br>
      <br>
      　　《庄子》云：“上古有大椿，以八千岁为春，八千岁为秋。”今人称父曰椿庭。<br>
      <br>
      　　◎乔梓<br>
      <br>
      　　乔木高而仰，父道也。梓木实而俯，子道也。故称父子曰乔梓。<br>
      <br>
      　　◎楂梨<br>
      <br>
      　　张敷小字楂，父邵小字梨。宋文帝戏之曰：“楂何如梨？”敷曰：“梨是百果之宗，楂何敢比！”<br>
      <br>
      　　◎菽水承欢<br>
      <br>
      　　子路曰：“伤哉贫也！生无以为养，死无以为礼也。”孔子曰：“啜菽，饮水，尽其欢，斯之谓孝。”<br>
      <br>
      　　◎为母杀鸡<br>
      <br>
      　　后汉茅容，郭林宗访之，留宿。旦日，容杀鸡为馔，林宗以为己设。已而，供奉其母。林宗拜之，曰：“卿贤乎哉！”因劝之学，以成其德。<br>
      <br>
      　　◎自伤未遇<br>
      <br>
      　　晋赵至年十二，与母道旁看令上任。母曰：“汝后能如此不？”至曰：“可尔耳。”早闻父耕叱牛声，释书而泣。师问之，曰：“自伤未遇，而使老父不免勤苦。”<br>
      <br>
      　　◎风木之悲<br>
      <br>
      　　春秋皋鱼宦游列国，归而亲故，泣曰：“树欲静而风不息，子欲养而亲不在！”遂自刎死。<br>
      <br>
      　　◎毛义捧檄<br>
      <br>
      　　毛义以孝行称。府檄至，以义为安阳令。义捧檄而喜动颜色，张奉薄之。后义母亡，遂不仕。奉叹曰：“往日之喜，盖为母也。”<br>
      <br>
      　　◎为母遗羹<br>
      <br>
      　　颖考叔为封人，郑庄公赐之食。食舍肉，曰：“小人有母，皆尝小人之食矣，未尝君之羹，请以遗之。”<br>
      <br>
      　　◎倚闾而望<br>
      <br>
      　　王孙贾事齐闵王，王出走，贾不知其处。其母曰：“汝朝出而晚归，则吾倚门而望；汝暮出不归，则吾倚闾而望。汝今事王，王出走，汝不知其处，汝尚何归？”<br>
      <br>
      　　◎对使伏剑<br>
      <br>
      　　王陵归汉，项羽取陵母置军中，以招陵。陵母私送使者曰：“汉王长者，吾儿毋以老妾故持二心，妾以死送。”遂伏剑而死。<br>
      <br>
      　　◎封还官物<br>
      <br>
      　　陶侃少为县吏，常监鱼池，以鱼鲊遗母。母封鲊责之，曰：“尔以官物遗我，反增我忧耳！”拒却之。<br>
      <br>
      　　◎勿以母老惧<br>
      <br>
      　　刘安世除谏官，白母曰：“朝廷使儿居言路，须以身任国，脱有祸谴，如老母何？”母曰：“谏官为天子诤臣，汝父欲为而弗得。汝幸居此，当捐身报主，勿以母老惧流放耳。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="070.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="072.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>