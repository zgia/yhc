<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">古迹(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎牛渚矶<br>
      <br>
      　　在姑孰。水深不可测。相传其下多怪物，温峤燃犀角照之，须臾，见水族奇形怪状，有乘车马、着赤衣者。是夜，峤梦一人谓曰：“与君幽明道隔，何事相窘？”峤觉而恶之。未几，以齿疾拔齿，中风而卒。<br>
      <br>
      　　杜宇始凿巫峡，汉武帝凿曲江，张九龄凿梅岭。秦始皇厌天子气掘淮流，西入江（《禹贡》：东入海），始名秦淮。隋炀帝东游，穿河，自京口至余杭。六朝自云阳凿运渎，径至建康，始复禹通渠故道，穿通齐渠，为后世通漕转运。<br>
      <br>
      　　◎泰山<br>
      <br>
      　　泰山上有金箧玉策，能知人年寿修短。汉武帝探策得十八，倒读曰八十。后寿果八十。<br>
      <br>
      　　◎八咏楼<br>
      <br>
      　　在金华府府治西南，即沈约玄畅楼也。宋守冯伉更今名。<br>
      <br>
      　　◎古蜀国<br>
      <br>
      　　今成都府。蜀之先，自黄帝子曰昌意，娶蜀山氏女，生帝喾，乃封其支度于蜀。历夏商，始称王，首名蚕丛，次曰柏灌，次曰鱼凫。<br>
      <br>
      　　◎八阵图<br>
      <br>
      　　在新都牟弥镇。孔明八阵图凡三：在夔州者六十有四，方阵法也；在牟弥者一百二十有八，当头阵法也；在棋盘市者二百五十有六，下营法也。（又：沔之定军山下亦有之，夜常闻金鼓声。）<br>
      <br>
      　　◎神女庙<br>
      <br>
      　　在巫山。楚襄王游于高唐，梦一妇人曰：“妾在巫山之阳，高丘之阻，朝为行云，暮为行雨。”比旦视之，如其言，遂立庙。<br>
      <br>
      　　◎华表柱<br>
      <br>
      　　辽阳城内鼓楼东，昔丁令威家此，学道得仙，化鹤来归，止华表柱，以画表，云：“有鸟有鸟丁令威，去家千岁今始归，城郭虽是人民非，何不学仙冢累累。”<br>
      <br>
      　　◎麦饭亭<br>
      <br>
      　　在滹沱河上，冯异进光武麦饭处。无蒌亭在饶阳，冯异进豆粥处。<br>
      <br>
      　　◎柏人城<br>
      <br>
      　　在唐山。汉高祖过此，欲宿，心动，问县何名。曰：“柏人。”高祖曰：“柏人者，迫于人也。”不宿而去。<br>
      <br>
      　　◎孟姜石<br>
      <br>
      　　山海卫长城北，石上有妇人迹，相传为秦时孟姜女寻夫之地。<br>
      <br>
      　　◎九层台<br>
      <br>
      　　《太平》按《说苑》：晋献公筑九层台，其臣荀息谏曰：“臣能累十二棋子如卵于上。”公曰：“危哉。”遂止。其役遗址尚存。<br>
      <br>
      　　◎虒祁宫<br>
      <br>
      　　在曲沃。《左传》：晋作虒祁宫，而诸侯畔，谓此。卫灵公之晋，晋平公置酒于虒祁，令师涓奏靡靡之乐。师旷曰：“此必得之濮上，乃亡国之声也，不可听！”<br>
      <br>
      　　◎三冈四镇<br>
      <br>
      　　俱在大同应州。赵霸冈在城东，黄花冈在城西，护驾冈在城南。安边镇在城东，大罗镇在城南，司马镇在城西，神武镇在城北。元好问诗：“南北东西俱是名，三冈四镇护全城。”<br>
      <br>
      　　◎桑林<br>
      <br>
      　　在阳城。汤有七年之旱，祷雨于此，至今多桑。<br>
      <br>
      　　◎天绘亭<br>
      <br>
      　　在平乐府治。一日，郡守欲易名，忽从土中得片石，云：“予择胜得此亭，名曰天绘。后某年月日，当有俗子易名清晖者。”遂已。<br>
      <br>
      　　◎洛阳桥<br>
      <br>
      　　在泉州府城东北，跨洛阳江，一名万安桥。郡守蔡襄建，长三百六十丈，广丈有五尺。先是海渡岁溺死者无算，襄欲垒石为梁，虑潮漫，不可以人力胜。乃遗檄海神，遣一吏往。吏酣饮，睡于海厓，半日潮落而醒，则文书已易封矣。归呈襄，启之，惟一“醋”字。襄悟曰：“神其令我廿一日酉时兴工乎？”至期，潮果退舍。凡八日夕而功成，费金钱一千四百万。<br>
      <br>
      　　◎社仓<br>
      <br>
      　　在崇安。宋干道中，县大饥，朱文公请于郡，得粟六百石赈给之，秋成，民偿粟于官，因乞留里中立社仓，夏贷冬收，以为常规。文公自作记。后请颁其法于天下。<br>
      <br>
      　　◎五羊城<br>
      <br>
      　　即广州府城。初有五仙人骑五色羊至此，故名。<br>
      <br>
      　　◎梅花村<br>
      <br>
      　　罗浮飞云峰侧。赵师雄，一日薄暮，于林间见美人淡妆素服，行且近。师雄与语，芳香袭人，因扣酒家共饮。少顷，一绿衣童来，且歌且舞。师雄醉而卧。久之，东方已白，视大梅树下，翠羽啾啾，参横月落，但惆怅而已。<br>
      <br>
      　　◎滕王阁<br>
      <br>
      　　南昌府城章江门上。唐高宗子元婴封滕王时建。都督阎伯屿重九宴宾僚于阁，欲夸其婿吴子章才，令宿构序。时王勃省父经此与宴。阎请众宾序，至勃不辞。阎恚甚，密令吏得句即报，至“落霞秋水”句，叹曰：“此天才也！”其婿惭而退。<br>
      <br>
      　　◎岳阳楼<br>
      <br>
      　　岳州西门，滕子京建楼，范希文记，苏子美书，邵竦篆，称四绝。<br>
      <br>
      　　◎巴丘山<br>
      <br>
      　　岳州府城南。羿屠巴蛇于洞庭，积骨为丘，故名。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="030.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="032.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>