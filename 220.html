<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">草木(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎此君<br>
      <br>
      　　王子猷暂寄人空宅，便令种竹，人问之，曰：“何可一日无此君！”<br>
      <br>
      　　◎报竹平安<br>
      <br>
      　　李衡公守北都，惟童子寺有竹一颗，才长数尺。其寺纲维，每日报竹平安。<br>
      <br>
      　　◎蕉迷<br>
      <br>
      　　南汉贵珰赵纯卿惟喜芭蕉，凡轩窗馆宇咸种之。时称纯卿为“蕉迷。”<br>
      <br>
      　　◎卖宅留松<br>
      <br>
      　　海虞孙齐之手植一松，珍护特至。池馆业属他姓，独松不肯入券。与邻人卖浆者约，岁以千钱为赠，祈开壁间一小牖，时时携壶茗往，从牖间窥松，或松有枯毛，辄道主人，亲往核剔，毕即便去。后其子林森辈养志，亟复其业。<br>
      <br>
      　　◎青田核<br>
      <br>
      　　《鸡跖集》：乌孙国有青田核，莫知其木与实，而核如瓠，可容五六升，以之盛水，俄而成酒，刘章得二焉。集宾客设之，一核才尽，一核又熟，可供二十客。名曰“青田壶”。<br>
      <br>
      　　◎桃核<br>
      <br>
      　　洪武乙卯出元内库所藏巨桃核，半面长五寸，广四寸七分，前刻“西王母赐汉武桃”及“宣和殿”十字，涂以金，中绘龟鹤云气之象，复镌“庚子甲申月丁酉日记。”命宋濂作赋。<br>
      <br>
      　　◎龙眼荔枝<br>
      <br>
      　　汉高帝时，南粤王始献龙眼树，汉武帝时始得交趾荔枝，植上林。魏文帝始诏南方岁贡龙眼荔枝。<br>
      <br>
      　　◎药名<br>
      <br>
      　　将离赠芍药，亦名可离。相招赠文无，文无一名当归。欲忘人忧，赠丹棘，一名忘忧。欲蠲人之忿，赠青棠，青棠一名合欢。后人折柳赠行，折梅寄远（见《古今注》及《董子》）。又帝不愁（见《山海经》），芍药养性（见《博物志》），皋苏释忿（见《王粲志》），甘枣不惑（见束皙《发蒙记》）。树有长生（见《邺中志》）。木有无患（见《纂异文》）。<br>
      <br>
      　　◎碧鲜赋<br>
      <br>
      　　五色扈载游相国寺，见庭竹可爱，作《碧鲜赋》。世宗遣小黄门就壁录之，览而称善。<br>
      <br>
      　　刘宽夫《（果刂）竹记》：“坚可以配松柏，劲可以凌霜雪，密可以消清烟，疏可以漏霄月。”<br>
      <br>
      　　◎榕城<br>
      <br>
      　　福州有榕树，其大十围，凌冬不凋，郡城独盛，故号榕城。<br>
      <br>
      　　◎相思树<br>
      <br>
      　　潮凤凰山多相思树，树中有神，披发跣足。<br>
      <br>
      　　◎念珠树<br>
      <br>
      　　在大理府，每穗结实百八枚。昔李贤者，寓周城，主人其妇难产，李摘念珠一枚使吞，珠在儿手中擎出。<br>
      <br>
      　　◎席草<br>
      <br>
      　　储福靖难时卫卒，流于曲靖，不食，死。妻范氏奉姑甚谨，一日见涧边草类苏，织席以奉姑。姑卒后，草遂不生。<br>
      <br>
      　　◎蒌叶藤<br>
      <br>
      　　叶似葛蔓附于树，可为酱，即《汉书》所谓蒟酱也，实似桑椹，皮黑、肉白、味辛，合槟榔食之，御瘴气。<br>
      <br>
      　　◎神木<br>
      <br>
      　　永乐四年，采楠木于沐川，方欲开道以出之，一夕，楠木自移数里，因封其山为神木山。<br>
      <br>
      　　◎独本葱<br>
      <br>
      　　元初，马湖蛮岁以独本葱来献，郡县疲于递送，元贞初罢之。<br>
      <br>
      　　◎邛竹<br>
      <br>
      　　《蜀记》：张骞奉使西域，得高节竹种于邛山。今以为杖，甚雅。<br>
      <br>
      　　◎天符<br>
      <br>
      　　容子山有木叶，名天符，叶如荔枝叶而长，其纹如虫蚀篆，不知何木，或以为刘真人仙迹。<br>
      <br>
      　　◎吕公樟<br>
      <br>
      　　松江之北禅寺，宋有回先生过之，手植一樟于殿。后数年樟死，回复造焉，问樟公安在，取瓢内药一丸，瘗诸根下，樟遂活，叶叶俱显瓢痕。人始悟吕仙也。<br>
      <br>
      　　◎陈朝双桧<br>
      <br>
      　　静安寺中有双桧，宋政和间，朱勔勒图以进，遣中使取之，风雨雷电震碎其一，遂止。<br>
      <br>
      　　◎竹诗<br>
      <br>
      　　胡闰题诗于吴芮祠壁云：“幽人无俗怀，写此苍龙骨，九天风雨来，飞腾作灵物。”明太祖见而赏之，召拜大理卿。<br>
      <br>
      　　◎苦笋反甘<br>
      <br>
      　　《梦溪笔谈》云：太虚观中修竹，相传陆修静手植，出苦笋而味反甘；归宗寺造盐薤而味反淡，盖中山佳物也。<br>
      <br>
      　　◎水晶葱<br>
      <br>
      　　宋孝宗问周必大：“吉安所产何物？”对曰：“金柑玉版笋，银杏水晶葱。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="219.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="221.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>