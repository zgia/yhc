<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">秋(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎一叶知秋<br>
      <br>
      　　《淮南子》：“一叶落而天下知秋。”古诗：“梧桐一叶落，天下尽知秋。”<br>
      <br>
      　　◎鹊桥<br>
      <br>
      　　《淮南子》：七月七夕，乌鹊填河成桥，以渡织女，谓与牛郎相会也。<br>
      <br>
      　　◎得金梭<br>
      <br>
      　　蔡州丁氏女精于女工，每七夕祷以酒果，忽见流星坠筵中。明日，瓜上得金梭。自是巧思益进。<br>
      <br>
      　　◎晒衣<br>
      <br>
      　　七月七日，诸阮庭中晒衣，无非锦绣。阮咸以长竿摽大布犊鼻裈于上，曰：“未能免俗，聊复尔尔。”<br>
      <br>
      　　◎晒书<br>
      <br>
      　　郝隆七月七日，见富家皆晒曝衣锦，郝隆乃出日中仰卧。人问其故，曰：“我晒腹中书耳。”<br>
      <br>
      　　◎乞巧<br>
      <br>
      　　唐玄宗以七夕牛女相会，命宫中作高台，陈瓜果于上。宫人暗中以七孔针引彩线穿之，以乞天巧，穿过者以为得巧。又以蜘蛛纳小金盒中，至晓，开视蛛丝之稀密，又为得巧之多寡。<br>
      <br>
      　　◎化生<br>
      <br>
      　　七夕，以蜡作婴儿，浮水中以为戏，为妇人生子之祥，谓之化生。<br>
      <br>
      　　◎吉庆花<br>
      <br>
      　　薛瑶英，于七月七日剪轻彩，作连理花千余朵，以阳起石染之，当午散于庭中，随风而上，遍空中，如五色云霞，久之方散，谓之渡河吉庆花，藉以乞巧。<br>
      <br>
      　　◎摩睺罗<br>
      <br>
      　　泥孩儿也。有极巧饰以金珠者，七夕用以馈送，以作天仙送子之祥。<br>
      <br>
      　　◎盂兰会<br>
      <br>
      　　目连尊者见其母落饿鬼道，以钵盛饭飨之，入口即成灰炭，目连白佛求救。佛于七月十五日设兰盆大会，焰口咒食，其母乃得脱饿鬼之苦。<br>
      <br>
      　　◎处署<br>
      <br>
      　　处，上声，止也，息也。谓暑气将于此时止息之也。白露，秋属金；白，金色也。<br>
      <br>
      　　◎天炙<br>
      <br>
      　　八月一日以朱墨点小儿额，谓之天炙，以厌疫。八月望日，广陵曲江观涛。<br>
      <br>
      　　◎游月宫<br>
      <br>
      　　开元二年八月十五夜，明皇与天师申元之游月宫，及至，见大府，榜曰“广寒清虚之府”，翠色冷光相射，极寒，不可少留。前见素娥十余人，皆皓衣，乘白鸾，笑舞于广寒大桂树之下，音乐清丽。明皇制《霓裳羽衣曲》以记之。一说叶静能，一说罗公远，事凡三见。<br>
      <br>
      　　◎登峰玩月<br>
      <br>
      　　赵知微有道术。中秋积阴不解，众惜良辰。知微曰：“可借酒肴，登天柱峰玩月。”既出门，天色开霁。及登峰，月色如昼，会饮至月落方归。下山则凄风苦雨，阴晦如故。<br>
      <br>
      　　◎中秋无月<br>
      <br>
      　　俗云：“云掩中秋月，雨打上元灯。”二者皆煞风景之事，故对举言之，非连属语，以卜上元之灯也。今人多误。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="017.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="019.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>