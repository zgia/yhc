<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">虫豸(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎鞠通<br>
      <br>
      　　孙凤有一琴能自鸣，有道士指其背有蛀孔，曰：“此中有虫，不除之，则琴将速朽。”袖中出一竹筒，倒黑药少许，置孔侧，一绿色虫，背有金线文，道人纳虫于竹筒竟去。自后琴不复鸣。识者曰：“此虫名鞠通，有耳聋人置耳边，少顷，耳即明亮。喜食古墨。”始悟道人黑药，即古墨屑也。<br>
      <br>
      　　◎蝗<br>
      <br>
      　　有四种：食心曰螟，食叶曰（券去刀改虫），食根曰蟊，食节曰贼。赵抃守青州，蝗自青、齐入境。遇风退飞，堕水而死。马援为武陵守，郡连有蝗，援赈贫羸，薄赋税，蝗飞入海，化为鱼虾。孙觉簿合肥，课民搏蝗若干，官以米易之，竟不损禾。宋均为九江守，蝗至境辄散。贞观二年，唐太宗祝天吞蝗，蝗不为祟。<br>
      <br>
      　　◎水母<br>
      <br>
      　　东海有物，状如凝血，广数尺，正方圆，名曰水母。俗名海蜇，一名虾蛇（音射）。无头目。所处则众虾附之，盖以虾为目也。色正淡紫。《越绝书》云：“水母以虾为目，海镜以蟹为肠。”<br>
      <br>
      　　◎海镜<br>
      <br>
      　　广中有圆壳，中甚莹滑，照如云母。壳内有少肉如蚌，腹中有小蟹。海镜饥，则蟹出拾食，蟹饱归腹，海镜亦饱。迫之以火，蟹即走出，此物立毙。<br>
      <br>
      　　◎百嘴虫<br>
      <br>
      　　温会在江州观鱼，见渔子忽上岸狂走。温问之，但反手指背。不能言。渔子头面背黑，细视之，有物如荷叶，大尺许，眼遍其上，咬住不可取。温令以火烧之，此物方落，每一眼底有嘴如钉。渔子背上出血数斗而死，莫有识者。<br>
      <br>
      　　◎自缢虫<br>
      <br>
      　　汉光武六年，山阴有小虫千万，皆类人形，明日皆悬于树枝，自缢死之。<br>
      <br>
      　　◎螟蛉<br>
      <br>
      　　诗曰：“螟蛉有子，蜾蠃负之。”螟蛉，桑虫也。蜾蠃，蒲芦也。蒲芦穷取桑虫之子，负持而去，养以成子。故世之养子，号曰螟蛉也。蜾蠃负螟蛉之子，祝曰：“类我，类我！”七日夜化为己也，故又谓之“速肖”。<br>
      <br>
      　　◎萤火<br>
      <br>
      　　腐草所化。隋炀帝于景华宫，征求萤火，得数斛，盛以大囊，夜出游，如散火光遍于山谷。<br>
      <br>
      　　◎怒蛙<br>
      <br>
      　　越王既为吴辱，思以报复。一日出游，见怒蛙而式之，左右问其故，王曰：“有气如此，何敢不式！”战士兴起，皆助越反矣。<br>
      <br>
      　　◎守宫<br>
      <br>
      　　蜥蝎。以器养之，喂以丹砂，满七斤，捣治万杵，以点女子体，终身不灭，若有房室之事则灭矣。言可以防闲淫佚，故谓之“守宫”。<br>
      <br>
      　　◎绿螈<br>
      <br>
      　　《二酉余谈》：一人为蛇伤，痛苦欲死。见一小儿曰：“可用两刀在水相磨，磨水饮之，神效。”言毕，走入壁孔中。其人如方服之，即愈。因号绿螈为“蛇医”。又云：蛇医形大色黄，蛇体有伤，此虫辄衔草傅之，故有医名。<br>
      <br>
      　　◎蜥蜴噏油<br>
      <br>
      　　钱镠王宫中，使老媪监更。一夕，有蜥蜴沿银缸吸油，既竭。而倏然不见。次日王曰：“吾昨夜梦饮麻膏而饱。”更媪骇异。<br>
      <br>
      　　◎寄居虫<br>
      <br>
      　　形似蜘蛛，而足稍长。本无壳，入空螺壳中载以行。触之，缩足如螺，火炙之乃出。<br>
      <br>
      　　◎蝤虫<br>
      <br>
      　　有蝤虫者，一身两口，争相啮也，遂相食，因自杀。人臣之争事，而亡其国者，皆蝤类也。<br>
      <br>
      　　◎螳臂<br>
      <br>
      　　螳螂，一名刀螂。前二足如刀而多锯齿，能捕蝉。见物欲以二足相搏，遇车辙而亦当之。故曰：“螳臂当车”。<br>
      <br>
      　　◎蚬<br>
      <br>
      　　一名缢女。长寸许，头赤身黑，喜自经死。云是齐东郭姜所化。<br>
      <br>
      　　◎恙<br>
      <br>
      　　毒虫也，能伤人。古人草居露处，故早起相见问劳，必曰：“无恙乎？”又曰：恙，忧也。又：（犭恙），食人兽。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="236.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="238.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>