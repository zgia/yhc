<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">仪制(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎金马<br>
      <br>
      　　汉武帝得大宛马，以铜铸其像，立于署门，名金马门。《扬雄传》：“历金马，上玉堂。”金马，翰林官称玉堂金马。<br>
      <br>
      　　◎黄牛白腹<br>
      <br>
      　　公孙述废铜钱置铁钱。蜀中童谣曰：“黄牛白腹，五铢当复。”言王莽称黄，述自号白。五铢，汉钱也。言天下当复还刘氏。<br>
      <br>
      　　◎两观<br>
      <br>
      　　古者帝王每门树两观于其前，所以标表宫门也。其上可居，登之可以观远，故谓之观。<br>
      <br>
      　　◎琼林、大盈<br>
      <br>
      　　唐德宗起琼林、大盈等库，以储私钱。陆贽谏，不听。后朱泚之乱，罄于兵火。<br>
      <br>
      　　◎泽宫<br>
      <br>
      　　天子习射之地。泽，取择贤之义也。<br>
      <br>
      　　◎水晶宫<br>
      <br>
      　　大秦国中有五宫殿，皆以水晶为柱，故名水晶宫。<br>
      <br>
      　　◎桥门<br>
      <br>
      　　汉明帝幸辟雍，冠带缙绅之人，环桥门而观者，以亿万计。<br>
      <br>
      　　◎虎闱<br>
      <br>
      　　晋武帝临辟雍，立国子监以育士庶，名之曰虎闱，又名虎观。<br>
      <br>
      　　◎石渠<br>
      <br>
      　　汉施雠，甘露中拜博士，与五经诸儒，论异同于石渠阁。<br>
      <br>
      　　◎凤诏<br>
      <br>
      　　后赵石季龙，置戏马观，观上安诏书，用五色纸，衔于木凤口而颁行之。凤五色漆画，咮脚皆用金。<br>
      <br>
      　　◎紫泥<br>
      <br>
      　　阶州武都紫水有泥，其色紫而粘，贡之，用封玺书，故诏诰曰紫泥封。<br>
      <br>
      　　◎黄麻<br>
      <br>
      　　敕书旧用白纸，唐高宗以白纸多蠹，改用黄麻。拜除将相，其制书皆用黄麻。黄麻者，以黄櫱染纸，取其辟蠹也。<br>
      <br>
      　　◎内官<br>
      <br>
      　　成周始为寺人。秦始皇初立中车府，置令。魏文帝置殿中制监。隋置内侍省，始以监为太监，加少监、监正。秦六局，置尚衣、尚冠等官。<br>
      <br>
      　　◎仪仗<br>
      <br>
      　　神农始为仪仗，秦汉始为导护，五代始为宫中导从。黄帝制钺，秦始皇改为锽（即斧）。晋武帝制干枪，元帝加仪刀、仪锽、斑剑。<br>
      <br>
      　　黄帝制麾、制曲盖。吕尚制华盖。黄帝始警跸。周制鸣鞭。黄帝制旗，天子出，大牙建于前。周制：树旗表门。陶谷始备岳渎、日星、龙象、大神诸旗。<br>
      <br>
      　　尧始制车驾，周改鸾驾。<br>
      <br>
      　　晋文公制左右虞侯掖驾。汉武帝佽飞驾前。周公始制属车悬豹尾。唐始加豹尾于卤簿。<br>
      <br>
      　　周公置记里鼓车。隋文帝制行漏车。秦始皇兼车服始饰器为金根车，上施华盖相风鸟，制辟恶车前导，更定大驾、法驾。周制：步辇以人组挽。秦始皇去其轮为舆，以人荷。汉制后宫羊车以人牵。宋制檐子以竿牵。汉制皇屋。宋制棕榈屋，即逍遥车。<br>
      <br>
      　　汉武帝制十二障扇。唐玄宗制上殿索扇，阎则先奏，以宦官升陛执扇。<br>
      <br>
      　　◎戒不虞<br>
      <br>
      　　《汉官仪》：属车八十一乘，作三行。《尚书》：“御史乘之。”最后一乘悬豹尾于竿，豹尾过后，执金吾方罢屯解围，所以戒不虞也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="048.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="050.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>