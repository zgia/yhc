<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">葬</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎客土无气<br>
      <br>
      　　浮图泓师与张说市宅，视东北隅已穿二坎，惊曰：“公富贵一世矣，诸子将不终。”张惧，欲平之。泓师曰：“客土无气，与地脉不连，譬如身疮痏，补他肉无益也。”<br>
      <br>
      　　◎折臂三公<br>
      <br>
      　　晋有术士相羊祜墓当有授命者，祜闻，掘断地势，以坏其形。相者曰：“尚出折臂三公。”祜后堕马折臂，位至三公。<br>
      <br>
      　　◎冢上白气<br>
      <br>
      　　萧吉经华阴，见杨素冢上白气属天，密言之炀帝，曰：“素家当有兵祸，灭门之象。改葬，庶可免！”帝从容谓玄感，宜早改葬。玄感以为吉祥，托言辽东未灭，不遑私事。未几，以谋反灭。<br>
      <br>
      　　◎示葬地<br>
      <br>
      　　孙钟种瓜为业。一日，三人造门，钟设瓜分饮，三人曰：“示子葬地，下山百步，勿反顾。”钟不六十步，回首见三白鹤飞去，遂葬其母，钟后生坚。<br>
      <br>
      　　◎相冢书<br>
      <br>
      　　方回着《山药》，有曰：“山川而能语，葬师食无所；肺腑而能语，医师色如土。”<br>
      <br>
      　　◎风水地理<br>
      <br>
      　　禹始肇风水地理，公刘相阴阳，周公置二十四局，汉王况制五宅姓，管辂制格盘择葬地。<br>
      <br>
      　　◎不卜日<br>
      <br>
      　　汉吴雄官廷尉。少时家贫，母死，葬人所不封之地，丧事促办，不择日。术者皆言其族灭，而子祈、孙恭，并三世为廷尉。<br>
      <br>
      　　◎真天子地<br>
      <br>
      　　明王贤尝梦人授以书：读此可以绯，不读此止衣绿。数日于路得一书，视之，《青乌说》也。潜玩久之，乃以善地理闻。时为钧州佐，上取以往命相地，得窦五郎故址，曰：“势如万马，自天而下，真天子地也。”<br>
      <br>
      　　◎鸟山出天子<br>
      <br>
      　　梁武帝时谣曰：“鸟山出天子。”故江左山以鸟名者皆凿，惟长兴雉山独完。后陈武帝霸先祖坟发此，其谣竟验。<br>
      <br>
      　　◎堪舆<br>
      <br>
      　　扬子：“属堪舆以壁垒兮。”《注》：“堪舆，天地总名也。”今人称地师曰堪舆。<br>
      <br>
      　　◎凿方山<br>
      <br>
      　　秦始皇时，术者言金陵有天子气，乃遣朱衣三千人凿方山，疏淮水，以断地脉。<br>
      <br>
      　　◎牛眠地<br>
      <br>
      　　陶侃将葬亲，忽失一牛，不知所在。遇老父曰：“前冈见一牛眠处，其地甚吉，葬之，位极人臣。”侃寻之，因葬焉。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="209.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="211.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>