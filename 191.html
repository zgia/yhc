<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">形体(1)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎圣贤异相<br>
      <br>
      　　尧眉八彩。舜目重瞳。文王四乳。苍颉四目，禹耳三漏，是谓大通，兴利除害，决江疏河。<br>
      <br>
      　　◎四十九表<br>
      <br>
      　　仲尼生而具四十九表：反首，洼面，月角，日准，河目，海口，牛唇，昌颜，均赜，辅喉，骈齿、龙形，龟脊，虎掌，骈胁，参膺，圩项，山脐，林胔，翼臂、窐头，隆鼻，阜脥，堤眉，地足，谷窍，雷声，泽腹，面如蒙倛，两目方相也，手垂过膝，眉有十二彩，目有二十四理，立如凤峙，坐如龙蹲，手握天文，足履度字，望之如仆，就之如升，修上趋下，末偻后耳，视若营四海，耳垂珠庭，其颈似尧，其颡似舜，其肩类子产，自腰以下不及禹三寸，胸有文曰“制作定世符”，身长九尺六寸，腰六十围。（见《祖庭广记》。）<br>
      <br>
      　　老子有七十二相，八十一好。（见《法轮经》。）<br>
      <br>
      　　如来有三十二相。（见《般若经》。）<br>
      <br>
      　　◎昭烈异相<br>
      <br>
      　　蜀先主长七尺五寸，目顾见耳，臂垂过膝。<br>
      <br>
      　　◎碧眼<br>
      <br>
      　　孙权幼时眼碧色，号碧眼小儿。<br>
      <br>
      　　◎猿臂<br>
      <br>
      　　汉李广猿臂善射。<br>
      <br>
      　　◎独眼龙<br>
      <br>
      　　李克用一目眇，时号“独眼龙”。<br>
      <br>
      　　◎胆大如斗<br>
      <br>
      　　姜维死后剖腹视之，胆如斗大。张世杰亦胆大如斗，焚而不化。<br>
      <br>
      　　◎半面笑<br>
      <br>
      　　贾弼梦易其头，遂能半面啼，半面笑。<br>
      <br>
      　　◎玉楼银海<br>
      <br>
      　　东坡《雪》诗：“冻合玉楼寒起栗，光摇银海眩生花。”王荆公曰：“道家以两肩为玉楼，两眼为银海。”东坡曰：“惟荆公知此。”<br>
      <br>
      　　◎缄口<br>
      <br>
      　　孔子观周庙有金人焉，三缄其口，而铭其背曰：古人慎言人也。戒之哉！戒之哉！毋多言，多言，多败。毋多事，多事，多患。<br>
      <br>
      　　◎舌存齿亡<br>
      <br>
      　　常摐有疾，老子曰：“先生疾甚，无遗教语弟子乎？”
      摐乃张其口，曰：“舌存乎？”曰：“存。岂非以软耶？”“齿亡乎？”曰：“亡。岂非以刚也？”常摐曰：“天下事尽此矣！”<br>
      <br>
      　　◎芳兰竟体<br>
      <br>
      　　梁武帝平建业，朝土皆造之。谢览时年二十，为太子舍人，意气闲雅，瞻视聪明。武帝目送良久，谓徐勉曰：“觉此生芳兰竟体。”<br>
      <br>
      　　◎眼如岩电<br>
      <br>
      　　王戎字浚冲，形状短小，而目甚清照，视日不眩。裴楷曰：“王安丰眼烂烂如岩下电。”<br>
      <br>
      　　◎面如傅粉<br>
      <br>
      　　何宴美姿仪，面至白。魏明帝疑其傅粉，夏月，与热汤面。既啖，大汗出，以朱衣自拭，色转皎然。<br>
      <br>
      　　◎璧人<br>
      <br>
      　　卫玠少时，乘白羊车于洛阳市上，咸曰：“谁家璧人？”<br>
      <br>
      　　◎看杀卫玠<br>
      <br>
      　　卫叔宝从豫章至都下，人久闻其名，观者如堵墙。玠先有羸疾，体不堪劳，遂成病而死。时人谓看杀卫玠。<br>
      <br>
      　　◎觉我形秽<br>
      <br>
      　　王济是卫玠之舅，隽爽有丰姿。每见玠，辄叹曰：“珠玉在侧，觉我形秽。”<br>
      <br>
      　　◎渺小丈夫<br>
      <br>
      　　孟尝君过赵，赵人闻其贤，出观之，皆大笑曰：“始以薛公为魁梧也，今视之，乃渺小丈夫耳。”<br>
      <br>
      　　◎妇人好女<br>
      <br>
      　　司马迁曰：“余以为留侯其人必魁梧奇伟，至见其图，状貌如妇人好女。”<br>
      <br>
      　　◎精神顿生<br>
      <br>
      　　张九龄风仪秀整，帝于朝班望见之，谓左右曰：“朕每见九龄，使我精神顿生。”<br>
      <br>
      　　◎琳琅珠玉<br>
      <br>
      　　有人诣王太尉，遇安丰、大将军、丞相在坐。往别屋，见季胤（名诩）平子（夷甫子）。还，语人曰：“今日之行，触目皆琳琅珠玉。”<br>
      <br>
      　　◎若朝霞举<br>
      <br>
      　　李白见玄宗于便殿，神气高朗，轩轩若朝霞举。<br>
      <br>
      　　◎倚玉树<br>
      <br>
      　　魏明帝使后弟毛曾与夏侯玄并坐，时人谓蒹葭倚玉树。<br>
      <br>
      　　◎掷果<br>
      <br>
      　　潘安甚有姿容。少时挟弹乘小车出洛阳道，妇人遇者，无不连手共萦之，竞以果掷盈车而返。<br>
      <br>
      　　◎屋漏中来<br>
      <br>
      　　祖广行恒缩颈。桓南郡始下车，桓曰：“天甚晴明，祖参军如从屋漏中来。”<br>
      <br>
      　　◎四肘<br>
      <br>
      　　成汤之臂四肘。《韵会》：一肘二尺。又云一尺五寸为肘。<br>
      <br>
      　　◎姬公反握<br>
      <br>
      　　周公手可反握。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="190.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="192.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>