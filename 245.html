<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">怪异(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎支无祁<br>
      <br>
      　　大禹治水，至桐柏山，获水兽，名支无祁，形似猕猴，力逾九象，人不可视。乃命庚辰锁于龟山之下，淮水乃安。唐永嘉初，有渔人入水，见大铁索锁一青猿，昏睡不醒，涎沫腥秽不可近。<br>
      <br>
      　　◎饮水各醉<br>
      <br>
      　　沉酿堰在山阴柯山之前，郑弘应举赴洛，亲友饯于此。以钱投水，依价量水饮之，各醉而去。因名其堰曰“沉酿”。<br>
      <br>
      　　◎林间美人<br>
      <br>
      　　罗浮飞云峰侧有梅花村，赵师雄一日薄暮过此，于林间见美人淡妆素服，行且近，师雄与语，芳香袭人，因扣酒家共饮。少顷，一绿衣童来，且歌且舞。师雄醉而卧。久之，东方已白，视大梅树下，翠羽啾啾，参横月落，但惆怅而已。<br>
      <br>
      　　◎变蛇志城<br>
      <br>
      　　晋永嘉中，有韩媪偶拾一巨卵，归育之，得婴儿，字曰“撅”，方四岁。刘渊筑平阳城不就，募能城者。撅因变为蛇，令媪举灰志后，曰：“凭灰筑城，可立就。”果然。渊怪之，遂投入山穴间，露尾数寸，忽有泉涌出成池，遂名曰“金龙池”。<br>
      <br>
      　　◎有血陷没<br>
      <br>
      　　硕顶湖在安东，秦时童谣云：“城门有血，当陷没。”有老姆忧惧，每旦往视。门者知其故，以血涂门。姆见之，即走。须臾大水至，城果陷。高齐时，湖尝涸，城尚存。<br>
      <br>
      　　◎张龙公<br>
      <br>
      　　六安龙穴山有张龙公祠，记云：张路斯，颖上人，仕唐，为宣城令，生九子，尝语其妻曰：“吾，龙也，蓼人。郑祥远亦龙也，据吾池，屡与之战，不胜，明日取决。令吾子射系鬣以青绢者郑也，绛绢者吾也。”子遂射中青绢者，郑怒，投合肥西山死，即今龙穴也。<br>
      <br>
      　　◎城陷为湖<br>
      <br>
      　　巢湖在合肥，世传江水暴涨，沟有巨鱼万斤，三日而死。合郡食之。独一姥不食。忽过老叟，曰：“此吾子也，汝不食其肉，吾可亡报耶？东门石龟目赤，城当陷。”姥日往窥之。有稚子戏以朱傅龟目。姥见，急登山，而城陷为湖，周四百余里。<br>
      <br>
      　　◎人变为龙<br>
      <br>
      　　元时，兴业大李村有李姓者，素修道术。一日，与妻自外家回，至中途，谓妻曰：“吾欲过前溪一浴，汝姑待之。”少顷，风雨骤作，妻趋视之，则遍体鳞矣。嘱妻曰：“吾当岁一来归。”欻然变为龙，腾去。后果岁一还。其里呼其居为李龙宅。<br>
      <br>
      　　◎妇女生须<br>
      <br>
      　　宋徽宗时，有酒家妇朱氏，年四十，忽生须六七寸。诏以为女道士。<br>
      <br>
      　　◎男人生子<br>
      <br>
      　　宋徽宗时，有卖菜男人怀孕生子。<br>
      <br>
      　　◎童子暴长<br>
      <br>
      　　元枣阳民张氏妇生男，甫四岁，暴长四尺许，容貌异常，皤腹臃肿，见人嬉笑，如俗所画布袋和尚云。<br>
      <br>
      　　◎男变为妇<br>
      <br>
      　　明万历间，陕西李良雨忽变为妇人，与同贾者苟合为夫妇。其弟良云以事，上所司奏闻。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="244.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="246.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>