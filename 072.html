<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">父子(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎对食悲泣<br>
      <br>
      　　陆续系洛阳。母往馈食，续对食悲泣。使者问故，曰：“母来不得见耳。”问：“何以知之？”曰：“吾母切肉未尝不方，断葱以寸为度，此必母所飨也。”使者以闻，特赦之。<br>
      <br>
      　　◎暴得大名<br>
      <br>
      　　陈婴母，东阳少年杀其令，欲立婴为王。母曰：“吾自为汝家妇，未闻汝先有贵者。今暴得大名，不祥。”婴乃属汉。<br>
      <br>
      　　◎人不可独杀<br>
      <br>
      　　严延年为河南守，母从东海来，适见报囚，乃大惊，不肯入。延年叩首谢。母曰：“天道神明，人不可独杀。我不意垂老见壮子被刑戮也！”岁余，果败。<br>
      <br>
      　　◎击堕金鱼<br>
      <br>
      　　陈尧咨秩满归。母问有何异政，对曰：“荆南当孔道，过客以儿善射，莫不叹。”母曰：“忠孝辅国，尔父之训也。尔不能以善化民，顾专卒伍一人之技。因击以杖，堕其金鱼。<br>
      <br>
      　　◎得与李杜齐驱<br>
      <br>
      　　汉诛党人，诏捕急。范滂白母曰：“仲博孝敬，足供养，滂从龙舒君九原，存亡得所。惟大人割不忍之恩。”母曰：“汝得与李杜齐驱，死亦何恨！令名寿考，可兼致乎？”<br>
      <br>
      　　◎吾知善养<br>
      <br>
      　　尹焞尝应举，发策有诛元佑诸臣议。不对而出，归告其母。母曰：“吾知汝以善养，不知汝以禄养也。”<br>
      <br>
      　　◎能为滂母<br>
      <br>
      　　苏轼生十岁，母程氏亲授以书，闻古今成败，辄能领其要。程读《范滂传》，慨然叹息。轼请曰：“轼若为滂，母能许之否？”程曰：“汝能为滂，我独不能为滂母耶？”<br>
      <br>
      　　◎口授古文<br>
      <br>
      　　虞集母杨氏归虞汲。宋末兵乱，汲挈家奔岭外，无书可携读。母口授集《左传》、欧苏文。卒以文章名世，皆母训也。<br>
      <br>
      　　◎得父一绝<br>
      <br>
      　　唐宋之问父名令文，富文词，且工书。有力绝人，世谓之三绝。后之问以文章显，之悌以骁勇闻，之逊精草隶，各得父一绝。<br>
      <br>
      　　◎父子谥文<br>
      <br>
      　　明倪谦与子同入史局，谦终南礼部尚书，子岳终南吏部尚书。父谥文僖，子谥文毅。父子谥文，世以为荣。<br>
      <br>
      　　◎父长号<br>
      <br>
      　　何遵幼阅范滂母事，告母曰：“儿设为滂，大人能慨然为滂母乎？”母笑而许之。后为工部主事，谏武宗南巡，荷校暴午门外，五日杖死。廷杖日，父铎在里，有乌悲鸣而前，心异之。比闻工部有以言获罪者，父长号曰：“遵其死夫！”已而果然。<br>
      <br>
      　　◎以屏隔座<br>
      <br>
      　　三国纪亮与子骘俱仕吴，亮为尚书令，骘为中书令，每朝会，以云母屏隔座，时论荣之。<br>
      <br>
      　　◎教忠<br>
      <br>
      　　周狐突，晋大夫。怀公时，突子毛及偃从重耳如秦。公执突曰：“子来则免。”对曰：“子之能仕，父教之忠，古之道也。今臣子从公子亡，若又召之，教之贰也。”卒就死。<br>
      <br>
      　　◎当有五丈夫子<br>
      <br>
      　　商瞿同年有梁鳣者，年三十，未举子，欲出其妻。瞿曰：“未也！吾齿三十八无子，吾母为吾更娶。夫子曰：‘无忧也。瞿过四十当有五丈夫子。’果然。吾恐子自晚生，且未必妻过也。”居二年，而梁有子。<br>
      <br>
      　　◎不如一经<br>
      <br>
      　　韦玄成，贤之子，与萧望之诸儒辩五经同异于石渠阁。汉元帝朝拜相，守正持重不及父，而文采过之。邹、鲁谚曰：“遗子黄金满籯，不如一经。”<br>
      <br>
      　　◎义继母<br>
      <br>
      　　齐二子之母，宣王时有死于道者，吏执其二子，兄曰：“我杀之。”弟曰：“非兄也，我杀之。”吏以告王，王召问其母，母泣对曰：“杀其少者。王问故，母曰：“少者妾之子。长者前妻之子，其父临终，嘱妾善视。今杀兄活弟，是以私废公也。背言忘信，是欺死也。”王高其义，皆赦之。<br>
      <br>
      　　◎他日救时宰相<br>
      <br>
      　　于忠肃父与如兰为方外交。忠肃弥月，如兰赴汤饼之会，摩其顶，曰：“此他日救时宰相也。”<br>
      <br>
      　　◎墨庄<br>
      <br>
      　　宋刘式殁，惟遗书数千卷，夫人陈氏指谓诸子曰：“此乃父墨庄也。”其后诸子及孙并起高第，为时名臣。<br>
      <br>
      　　◎各授一经<br>
      <br>
      　　宋田辟行高学博，游成均二十年，不遇，浩然归隐。子九人，各授一经，俱登第。时称义方者，必曰田氏。<br>
      <br>
      　　◎箕裘<br>
      <br>
      　　《礼记》：良冶之子，必学为裘；良弓之子，必学为箕。<br>
      <br>
      　　◎亲导母舆<br>
      <br>
      　　唐崔邠为太常卿，亲导母舆入太常署，公卿皆避道。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="071.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="073.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>