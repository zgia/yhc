<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">日月(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎翟天师<br>
      <br>
      　　干佑间尝于江岸玩月，或问：“此中何所有？”翟笑曰：“可随吾指观之。”俄见月规半天，琼楼玉宇烂然，数息间，不复见矣。<br>
      <br>
      　　尹思遣儿视月中有物，知兵乱。<br>
      <br>
      　　《淮南子》：日出于旸谷，浴于咸池，拂于扶桑，是谓晨明。登于扶桑，爰始将行，是谓胐明。至于曲阿，是谓朝明。临于曾泉，是谓早食。次于桑野，是谓晏食。臻于衡阳，是谓禺中。对于昆吾，是谓正中。靡于鸟次，是谓小迁。至于悲谷，是谓晡时。回于女纪，是谓大迁。经于虞渊，是谓高舂。顿于连石，是谓下舂。至于悲泉，爰止羲和，爰息六螭，是谓悬车。薄于虞泉，是谓黄昏。沧于蒙谷，是谓定昏。日入崦嵫，经细柳入虞泉之汜，曙于蒙谷之浦，垂景在树端，谓之桑榆。<br>
      <br>
      　　《汉书》：新垣平文帝时，上言日当再中，臣以候知之。居顷之，日果再中。<br>
      <br>
      　　《释名》：月，阙也。言满则复阙也。晦，灰也。月死而灰，月光尽似之也。朔，苏也。月死后苏生也。弦，月半之名也。其形一旁曲，一旁直，若张弓弦也。望，月满之名也。日在东，月在西，遥相望也。<br>
      <br>
      　　◎蟾蜍<br>
      <br>
      　　月中三足物也。王充《论衡》：羿请不死之药于西王母，其妻嫦娥窃之奔月，是为蟾蜍。<br>
      <br>
      　　◎月桂<br>
      <br>
      　　《酉阳杂俎》：月桂高五百丈，有一人常伐之，树创随合。其人姓吴名刚，西河人，学仙有过，谪令伐桂。桂下有玉兔杵药。<br>
      <br>
      　　◎爱日<br>
      <br>
      　　言子爱父母，当如爱日之诚。<br>
      <br>
      　　◎日光摩荡<br>
      <br>
      　　周主遣赵匡胤率兵御辽北汉，癸卯发汴京。苗训，善观天文，见日下复有一日，黑光摩荡者久之，指示楚昭辅曰：“此天命也。”是夕，次陈桥，遂有黄袍加身之变。<br>
      <br>
      　　◎日为太阳之精<br>
      <br>
      　　《广雅》：阳精外发，故日以昼明。羲和，日御也。日中有金乌。《通鉴》：太昊有圣象，日月之明。<br>
      <br>
      　　◎日出而作<br>
      <br>
      　　尧时有老人，含哺鼓腹，击壤而歌，曰：“日出而作，日入而息；凿井而饮，耕田而食，帝力何有于我哉？”<br>
      <br>
      　　◎日亡乃亡<br>
      <br>
      　　桀尝自言：“吾有天下，如天之有日；日亡，吾乃亡耳！”<br>
      <br>
      　　◎如冬夏之日<br>
      <br>
      　　夏日烈，冬日温。赵盾为人，严而可畏，故比如夏日。赵衰为人，和而可爱，故比如冬日。<br>
      <br>
      　　◎东隅桑榆<br>
      <br>
      　　冯异大破赤眉，光武降书劳之曰：“始虽垂翅回溪，终能奋翼渑池，可谓失之东隅，收之桑榆。”<br>
      <br>
      　　◎蜀犬吠日<br>
      <br>
      　　柳文：庸、蜀之南，恒雨少日，日出则群犬吠之。<br>
      <br>
      　　◎日食在晦<br>
      <br>
      　　汉建武七年三月晦，日食，诏上书不得言圣。郑兴上疏曰：“顷年日食，每多在晦。先时而合，皆月行疾也。日君象，月臣象。君亢急，则臣促迫，故月行疾。”时帝躬勤政事，颇伤严急，故兴奏及之。<br>
      <br>
      　　◎太阴<br>
      <br>
      　　《史记》：“太阴之精上为月。”《淮南子》：“月御曰望舒，亦曰纤阿，中有玉兔。”<br>
      <br>
      　　◎瑶光贯月<br>
      <br>
      　　《通鉴》：昌意娶蜀山氏之女曰女枢，感瑶光贯月之祥，生颛顼高阳氏于若水。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="002.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="004.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>