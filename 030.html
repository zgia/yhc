<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">古迹(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎雷峰塔<br>
      <br>
      　　在钱塘西湖净寺前南屏之支麓也，昔有雷就者居之，故名。上有塔，遭回禄，今存其残塔半株。<br>
      <br>
      　　◎雪窦<br>
      <br>
      　　在奉化县。唐时雪窦禅师居之，鸟窠衣褶，寂然不动。<br>
      <br>
      　　◎岳林寺<br>
      <br>
      　　在奉化。布袋和尚道场，其钵盂佛迹尚在。<br>
      <br>
      　　◎虎丘<br>
      <br>
      　　吴王阖闾死，治葬，穿土为川，积壤为丘，铜棺三重，以黄金珠玉为凫雁。葬三月，金精上腾为白虎，蹲踞山顶，因名虎丘。<br>
      <br>
      　　◎坑儒谷<br>
      <br>
      　　在临潼。秦始皇密令冬月种瓜于骊山谷中，温处皆熟，诏博士诸生说之。前后七百人，言人人殊，则皆使往视，因伏机陷之，后人号“坑儒谷”。<br>
      <br>
      　　◎鹤林寺<br>
      <br>
      　　在润州，有马素塔。米元章爱其松石深秀，誓以来生为寺伽蓝，呵护名胜。公殁时，鹤林伽蓝无故自倒。里人知公欲践夙愿，遂塑其像于寺之左偏。<br>
      <br>
      　　◎祖堂<br>
      <br>
      　　在应天府治南。唐法融和尚得道于此，为南宗第一祖师，在山房禅定，有百鸟献花，故又名献花岩。<br>
      <br>
      　　◎雨花台<br>
      <br>
      　　梁武帝时，有云光法师讲经于此，天花乱坠，故名雨花。<br>
      <br>
      　　◎飞来峰<br>
      <br>
      　　在杭州虎林山之前。晋时西僧叹曰：“此是天竺国灵鹫山之小岭，不知何日飞来？”因名之飞来峰。<br>
      <br>
      　　◎躲婆弄<br>
      <br>
      　　在绍兴蕺山下，王右军居此。有老妪鬻扇，右军为题其扇，媪有愠色。及出，人竞买之。他日，媪又持扇乞书，右军避去。故其下有题扇桥、躲婆弄。<br>
      <br>
      　　◎笔飞楼<br>
      <br>
      　　在蕺山之麓。王右军于此写《黄庭经》，笔从空中飞去。今其地有笔飞楼址。<br>
      <br>
      　　◎樵风径<br>
      <br>
      　　在会稽平水。汉郑弘少时采薪，得一遗箭。顷之，有老人觅箭，还之，问弘何欲，弘知其神人，答曰：“常患若耶溪载薪为难，愿朝南风，暮北风。”后果如其言。<br>
      <br>
      　　◎雷门<br>
      <br>
      　　即绍兴府城之五云门。《会稽志》：雷门上有大鼓，声闻洛阳。后鼓破，有二鹳从鼓中飞出，声遂不远。<br>
      <br>
      　　◎兰渚<br>
      <br>
      　　在绍兴府城南二十五里。晋永和九年上巳日，王右军与谢安、孙绰、许询辈四十一人会此修禊事。今传有流觞曲水、兰亭故址。<br>
      <br>
      　　◎西陵<br>
      <br>
      　　在萧山。一名固陵。范蠡治兵于此，言可固守，因名。<br>
      <br>
      　　◎箪醪河<br>
      <br>
      　　在绍兴府治南。勾践行师日，有献壶浆者，跪而受之，取覆上流水中，命士卒乘流而饮。人百其勇，一战遂有吴国，因以名之。<br>
      <br>
      　　◎浴龙河<br>
      <br>
      　　在绍兴西门外。宋理宗与弟芮，少时同浴于河。鄞人余天锡卧舟中，梦二龙负舟，起视之，则二小儿缘舟戏。问之，知是宗室，遂与史弥远言其异，卒嗣帝位。<br>
      <br>
      　　◎沉酿堰<br>
      <br>
      　　在山阴柯山之前。郑弘应举赴洛，亲友饯于此，以钱投水，依价量水饮之，各醉而去。<br>
      <br>
      　　◎曹娥碑<br>
      <br>
      　　在曹娥江浒。汉上虞令度尚所立，尚弟子邯郸淳所撰，蔡邕题“黄绢幼妇外孙齑臼”，隐“绝妙好辞”四字。魏武问杨修曰：“解否？”修曰：“解。”魏武曰：“卿勿言。”行三十里始悟，乃叹曰：“吾不如卿三十里。”（按：魏武不曾过钱塘，所见碑应是拓本。）<br>
      <br>
      　　◎钱塘<br>
      <br>
      　　梁开平四年，钱武肃王始筑捍海塘，在候潮门外，潮水昼夜冲击，版筑不就。王命强弩数百以射潮头，潮水东击西陵，海塘遂就。<br>
      <br>
      　　◎桃源<br>
      <br>
      　　晋时有渔人乘舟捕鱼，缘溪行，忘路远近，见洞口桃花，舍舟入。其中土地开朗，民居稠杂，鸡犬桑麻，怡然自乐。渔人惊问，云是先世避秦来此，遂与外隔。问今是何世，不知有汉，无论魏晋。渔人出，乃属曰：“不足为外人道也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="029.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="031.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>