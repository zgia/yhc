<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">朋友(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎总角之好<br>
      <br>
      　　孙策曰：“公瑾与孤有总角之好，骨肉之分。”<br>
      <br>
      　　◎耐久朋<br>
      <br>
      　　唐魏元同与裴炎缔交，能保终始。时人号为耐久朋。<br>
      <br>
      　　◎平生欢<br>
      <br>
      　　后汉马援与公孙述同里闬相善，以为当握手，欢如平生。<br>
      <br>
      　　◎青云交<br>
      <br>
      　　江淹曰：“袁叔明与我，有青云交，非直衔杯酒而已。”<br>
      <br>
      　　◎班荆<br>
      <br>
      　　楚声子与伍举相善，遇之郑郊，布荆于地，共食而言也。<br>
      <br>
      　　◎范张鸡黍<br>
      <br>
      　　范式、张劭为友，春时京师作别，式曰：“暮秋当拜尊堂。”至期，劭白母，杀鸡以俟。母曰：“巨卿相距千里，前言戏耳。”劭曰：“巨卿信士。”言未毕，果至。升堂拜母，尽欢而别。<br>
      <br>
      　　◎系剑冢树<br>
      <br>
      　　季札出使过徐，徐君好季札剑，口不敢言。季札知之，使上国，未献。还，至徐。徐君已死，乃解剑系其冢树而去。季札交情，不以生死易念。<br>
      <br>
      　　◎生死肉骨<br>
      <br>
      　　蘧子冯曰：“吾见申叔夫子，所谓生死而肉骨者也，敢忘报哉！”<br>
      <br>
      　　◎口头交<br>
      <br>
      　　孟郊诗：“古人形如兽，皆有大圣德。今人表似人，兽心安可测，虽笑未必和，虽哭未必戚，但结口头交，肚里生荆棘。”<br>
      <br>
      　　◎交若醴<br>
      <br>
      　　《庄子》：君子之交淡如水，小人之交甘若醴，群子淡以亲，小人甘以绝。<br>
      <br>
      　　◎贫交行<br>
      <br>
      　　杜诗：“翻手作云覆手雨，纷纷轻薄何须数？君不见管鲍贫时交，此时令人弃如土。”<br>
      <br>
      　　◎面朋面友<br>
      <br>
      　　颜克志面交如携手，见利即解携而去也。杨子曰：“朋而不心，面朋也；友而不心，面友也。”同类曰朋，同志曰友。<br>
      <br>
      　　◎绝交恶声<br>
      <br>
      　　燕乐毅书：“古之君子，交绝不出恶声；忠臣去国，不洁其名。”<br>
      <br>
      　　◎五交<br>
      <br>
      　　刘孝标《广绝交论》，谓势交、论交、穷交、量交、贿交，此五交皆不能恤贫，故绝之也。<br>
      <br>
      　　◎识半面<br>
      <br>
      　　汉应奉尝诣袁贺，贺闭半户，出半面视奉，奉即去。故与人曾相见者，曰识半面。<br>
      <br>
      　　◎无逢故人<br>
      <br>
      　　公孙弘食故人高贺脱粟饭，覆以布被。贺怨曰：“何用故人富贵为？脱粟布被，我自有之。”弘内厨五鼎，外膳一肴，诈也。弘叹曰：“宁逢恶宾，无逢故人。”<br>
      <br>
      　　◎怀刺漫灭<br>
      <br>
      　　祢衡尚气刚傲，自荆州北游许都，书一刺怀之，字灭而无所遇。或曰：“何不从陈长使者为达乎？”衡曰：“君使我从屠沽儿辈耶！”<br>
      <br>
      　　◎负荆请罪<br>
      <br>
      　　蔺相如为赵上卿，位在廉颇右。颇曰：“我见相如，必辱之。”相如望见颇，引车避之。左右以为耻。曰：“强秦不敢加兵于赵者，以吾两人耳。今两虎相斗，势不俱生。吾先国家之急而后私仇。”颇闻之，肉袒负荆，至门谢罪。<br>
      <br>
      　　◎翟公书门<br>
      <br>
      　　《郑当时传》：翟公为延尉，宾客填门。及废，门外可设雀罗。后复为廷尉，客欲往，翟公大书其门，曰：“一死一生，乃见交情。一贫一富，乃知交态。一贵一贱，交情乃见。”<br>
      <br>
      　　◎布衣交<br>
      <br>
      　　李孔修自号抱真子，混迹阛阓，人莫之识。陈献章见之，曰：“此非俯首当世人也。”平居冠管宁帽，衣朱深衣，惟攻《周易》。一日，输粮至县，令异其容止，问姓名，不答，第拱手。令叱曰：“何物小民，乃拱手耶！”再拱手。令怒，笞之五，竟无言而出。令疑焉。徐得其情，乃大敬礼之。吴延举藩臬于粤，引为布衣交。卒无子，尚书霍韬葬之西樵山。<br>
      <br>
      　　◎呼字定交<br>
      <br>
      　　服虔字子慎，善《春秋》。闻崔烈集门人都讲，乃匿姓名，赁诸生作食。每当讲时，窃听。稍共诸生叙其短长。烈疑是虔。明早往，及未寤，便呼：“子慎！子慎！”虔不觉惊应，遂定交。<br>
      <br>
      　　◎死友<br>
      <br>
      　　半角哀、左伯桃往楚，道遇雪，度不能俱生，乃并衣与角哀，伯桃入树死。角哀至楚，为大夫，王备礼葬伯桃。角哀自杀以殉。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="086.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="088.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>