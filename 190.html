<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">玩器(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎宣窑<br>
      <br>
      　　大明宣德年制。青花纯白，俱踞绝顶，有鸡皮纹可辨。醮坛茶杯，有值一两一只者，有酒字枣汤、姜汤等类者稍贱。<br>
      <br>
      　　◎靖窑<br>
      <br>
      　　大明嘉靖所制。青花白地，世无其比。<br>
      <br>
      　　◎万历初窑<br>
      <br>
      　　万历之官窑，以初年为上，虽退器无不精妙，民间珍之。<br>
      <br>
      　　◎厂盒<br>
      <br>
      　　古延厂，永乐年间所造，重枝叠叶，坚若珊瑚，稍带沉色。新厂宣德年间所造，雕镂极细，色若朱砂，鲜艳无比，有蒸饼式、甘蔗节二种，愈小愈妙，享价极重。<br>
      <br>
      　　◎宣铜<br>
      <br>
      　　宣德年间三殿火灾，金银铜熔作一块，堆垛如山。宣宗发内库所藏古窑器，对临其款，铸为香炉、花瓶之类，妙绝古今，传为世宝。<br>
      <br>
      　　◎倭漆<br>
      <br>
      　　漆器之妙，无过日本。宣德皇帝差杨瑄往日本教习数年，精其技艺。故宣德漆器比日本等精。<br>
      <br>
      　　◎宣铁<br>
      <br>
      　　宣德制铁琴、铁笛、铁箫，其声清，非竹木所及。<br>
      <br>
      　　◎照世杯<br>
      <br>
      　　洪武初，帖木儿遣使奉表，有“钦仰圣心，如照世杯”之语。或曰其国旧传有杯，光明洞彻，照之可知世事，故云。<br>
      <br>
      　　◎嘉兴锡壶<br>
      <br>
      　　所制精工，以黄元吉为上，归懋德次之。初年价钱极贵，后渐轻微。<br>
      <br>
      　　◎螺钿器皿<br>
      <br>
      　　嵌镶螺钿梳匣、印箱，以周柱为上，花色娇艳，与时花无异。其螺钿杯箸等皿，无不巧妙。<br>
      <br>
      　　◎竹器<br>
      <br>
      　　南京所制竹器，以濮仲谦为第一，其所雕琢，必以竹根错节盘结怪异者，方肯动手，时人得其一款物，甚珍重之。又有以斑竹为椅桌等物者，以姜姓第一，因有姜竹之称。<br>
      <br>
      　　◎夹纱对象<br>
      <br>
      　　赵士元制夹纱及夹纱帏屏，其所劂翎毛花卉，颜色鲜明，毛羽生动，妙不可言，扇扇是黄荃、吕纪得意名画。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="189.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="191.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>