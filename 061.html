<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">辨疑</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎禹陵<br>
      <br>
      　　大禹东巡，崩于会稽。现存陵寝，岂有差讹？且史载夏启封其少子无余于会稽，号曰“于越”，以奉禹祀，则又确确可据。今杨升庵争禹穴在四川，则荒诞极矣。升庵言石泉县之石纽村，石穴深杳，人迹不到，得石碑有“禹穴”二字，乃李白所书，取以为证。盖大禹生于四川，所言禹穴者，生禹之穴，非葬禹之穴也。此言可辨千古之疑。<br>
      <br>
      　　◎“甘罗十二为丞相”<br>
      <br>
      　　古今大误。《史记》云：甘罗事吕不韦。秦欲使张唐使燕，唐不肯行。罗说而行之，乃使罗于赵。赵王郊迎，割五城以事秦。罗还报秦，封为上卿，不曾为丞相。相秦者是甘罗之祖甘茂。封罗后，遂以茂之田宅赐之。<br>
      <br>
      　　◎共和<br>
      <br>
      　　幽王既亡，有共伯和者摄行天子事，非二相共和也。见《姓氏考》<br>
      <br>
      　　◎子产字子美（见《左传》注）<br>
      <br>
      　　东坡放鱼诗：“不怕校人欺子美。”注者疑是杜少陵，则误矣。<br>
      <br>
      　　◎蒙正住破窑<br>
      <br>
      　　吕蒙正父龟图与母不合，并蒙正逐之。贫甚，投迹龙门寺僧，凿山岩为龛以居。今传奇谓同妻住破窑，殊为可笑。<br>
      <br>
      　　◎日落九乌<br>
      <br>
      　　乌最难射。一日而落九乌，言羿之善射也。后以为羿射落九日，非是。<br>
      <br>
      　　◎汉寿<br>
      <br>
      　　在四川保宁府广元县。汉封关公为汉寿亭侯。汉寿，邑名。亭侯，爵名。后人称寿亭侯者，误。<br>
      <br>
      　　◎五大夫松<br>
      <br>
      　　秦始皇登泰山，风雨暴至，避于松树之下，封其树为“五大夫”。五大夫，秦官第九爵。今人有误为五株松者，非也。<br>
      <br>
      　　◎（贞去两点改夂）国<br>
      <br>
      　　扬州漕河东岸有墓表，题曰“（贞去两点改夂）国公墓道。”（贞去两点改夂）音虔，与夏字相类，少一发笔，下作“又”。行人遂误为夏国公。盖明顾公玉之封号，赐地葬此也。<br>
      <br>
      　　◎饭后钟<br>
      <br>
      　　王播，字明扬。少孤贫，客游扬之木兰院，寄食僧斋。僧颇厌薄，乃斋罢而后击钟。播怒题诗于壁。今以为吕蒙正事，则非也。<br>
      <br>
      　　◎马前覆水<br>
      <br>
      　　太公望妻马氏，弃夫而去，后见太公富贵求归。命收覆水。今指为朱买臣，非。<br>
      <br>
      　　◎女儿乡<br>
      <br>
      　　吴败越，句践与夫人入吴，至此产女而名。今误传范蠡进西施于吴，与之通而生女，殊为可笑。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="060.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="062.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>