<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">日月(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎月食五星<br>
      <br>
      　　崇祯十一年四月己酉夜，荧惑去月仅七八寸，至晓逆行，尾八度掩于月，丁卯退至尾，初度渐入心宿。杨嗣昌上疏言：“古今变异，月食五星，史不绝书，然亦观其时。昔汉元帝建武二十三年，月食火星，明年呼韩单于款五原塞。明帝永平二年，月食火星，皇后马氏德冠后宫，明年图画功臣于云台。唐宪宗元和七年，月食荧惑。明年兴师，连年兵败。今者月食火星，犹幸在尾，内则阴宫，外则阴国。皇上修德召和，必有灾而不害者。”然实考嗣昌所引年月俱谬。<br>
      <br>
      　　◎论月<br>
      <br>
      　　徐穉，年九岁，尝月下戏，人语之曰：“若令月中无物，当极明耶？”曰：“不然。譬如人眼中有瞳子，无此必不明。”<br>
      <br>
      　　◎如月之初<br>
      <br>
      　　后汉黄琬，祖父琼，为太尉，以日食状闻。太后诏问所食多少，琼对未知所况。琬年七岁，时在旁，曰：“何不言日食之余，如月之初。”琼大惊，即以其言对。<br>
      <br>
      　　◎赋初一夜月<br>
      <br>
      　　苏福八岁时，赋《初一夜月》诗，云：“气朔盈虚又一初，嫦娥底事半分无。却于无处分明有，恰似先天太极图。”<br>
      <br>
      　　◎吴牛喘月<br>
      <br>
      　　《风俗通》：吴牛苦于日，故见月而喘。<br>
      <br>
      　　◎命咏新月<br>
      <br>
      　　明太祖见太孙顶颅侧，乃曰：“半边月儿。”一夕，太子、太孙侍，太祖命咏新月。懿文云：“昨夜严滩失钓钩，何人移上碧云头？虽然未得团圆相，也有清光遍九州。”太孙云：“谁将玉指甲，掐破碧天痕；影落江湖里，蛟龙未敢吞。”太祖谓“未得团圆”、“影落江湖”，皆非吉兆。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="003.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="005.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>