<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">春(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎探春<br>
      <br>
      　　《天宝遗事》：都人士女，至春时，郊外为探春之宴。<br>
      <br>
      　　◎飞英会<br>
      <br>
      　　范蜀公居许，作“长啸堂”，前有荼（上艹下縻），花时宴客，有花落酒杯中，饮以大白，举座无遗，谓飞英会。<br>
      <br>
      　　◎斗花<br>
      <br>
      　　长安春时，盛于游赏。士女斗花，栽插以奇，多者为胜。皆用多金市名花，以备春时之斗。<br>
      <br>
      　　◎花茵<br>
      <br>
      　　开元时，学士许慎，春日宴客花圃，不张幄设座，使童仆聚落花铺坐下，曰：“吾自有花茵。”<br>
      <br>
      　　◎移春槛<br>
      <br>
      　　开元中，富家至春时，以各花植木槛中，下设轮脚，挽以彩，所至牵引，以供观赏，号移春槛。<br>
      <br>
      　　◎护花铃<br>
      <br>
      　　宁王春时纫红丝为绳，缀金铃，系花梢。有鸟雀翔集，则令园吏掣铃索以惊之，号护花铃。<br>
      <br>
      　　◎治聋酒<br>
      <br>
      　　《石林诗话》：世言，社日饮酒治耳聋。五代李涛，有《春社从李昉求酒》诗：“社公今日没心情，为乞治聋酒一瓶。”<br>
      <br>
      　　◎罢社<br>
      <br>
      　　汉王修年七岁，母以社日亡。来岁社，修哭之哀，邻父老皆为之罢社。<br>
      <br>
      　　◎禁火<br>
      <br>
      　　《十六国春秋》：石勒下令寒食不许禁火。后有冰雹之异，徐元曰：“介子推帝乡之神也，历代所尊，未宜替也。”勒从之，令并州复寒食如故。<br>
      <br>
      　　◎寒食<br>
      <br>
      　　冬至后一百六日谓之寒食，以介子推是日焚死，晋文公禁火而志痛也。<br>
      <br>
      　　◎雕卵<br>
      <br>
      　　周制，季春雕卵斗鸡子，始为寒食戏。<br>
      <br>
      　　◎秋千舞<br>
      <br>
      　　玄宗制，寒食秋千舞。<br>
      <br>
      　　◎出祭<br>
      <br>
      　　后唐庄宗制，寒食出祭。<br>
      <br>
      　　◎拜墓<br>
      <br>
      　　唐制，清明拔河戏，踏青士大夫拜墓。<br>
      <br>
      　　◎上巳<br>
      <br>
      　　洛阳上巳日，妇女以荠花蘸油，祝而洒之水上，若成龙凤花卉之状则吉，曰油花卜。<br>
      <br>
      　　◎祓禊<br>
      <br>
      　　起于汉成帝。三月上巳日，官民皆祓禊于东流水上。禊者，洁也，于水上盥洁之也。巳者，止也，邪疾已去，祈介祉也。<br>
      <br>
      　　◎踏青<br>
      <br>
      　　三月上巳，赐宴曲江，都人于江头禊饮，践踏青草，曰踏青，侍臣于是日进踏青履。王通臾诗：“结伴踏青归去好，平头鞋子小双鸾。”<br>
      <br>
      　　◎柳圈<br>
      <br>
      　　唐制，上巳祓禊，赐侍臣细柳圈，云：“带之免虿毒瘟疫。”今小儿清明戴柳圈，本此。<br>
      <br>
      　　周公制，上巳女巫禊于水上。郑制，上巳溱洧祓除，秉兰招魂续魄。<br>
      <br>
      　　◎流觞<br>
      <br>
      　　兰亭流觞曲水，不始于兰亭。周公卜洛邑，因流水以泛酒，故诗曰：“羽觞随波”。<br>
      <br>
      　　◎观灯赐钞<br>
      <br>
      　　永乐十年元宵，赐文武群臣宴，听臣民赴午门外观鳌山三日，遂岁以为常。时尚书夏元吉侍母观鳌山，上命之。命中官赉钞二百锭，即其家赐之，曰：“以为贤母欢也。”<br>
      <br>
      　　◎社无定期<br>
      <br>
      　　一云春分后戊日为春社，秋分后戊日为秋社。春社燕来，秋社燕去。一云立春立秋后第五戊为社日。<br>
      <br>
      　　◎梅花点额<br>
      <br>
      　　刘宋寿阳公主，人日卧含章殿檐下，梅花点额上，愈媚。因仿之，而贴梅花钿。<br>
      <br>
      　　◎桑叶贵贱<br>
      <br>
      　　三月十六晴则贵，阴雨则贱。谚曰：“三月十六暗叇叇，桑叶载去又戴来。”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="015.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="017.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>