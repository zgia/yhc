<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">识断(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎斩乱丝<br>
      <br>
      　　高洋内明而外晦，众莫能知，独欢异之，曰：“此儿识虑过吾。”时欢欲观诸子意识，使各治乱丝，洋独持刀斩之，曰：“乱者必斩。”<br>
      <br>
      　　◎立破枉狱<br>
      <br>
      　　陆光祖为浚令。浚才士卢楩被前令枉坐重辟，数十年相沿，以其富不敢为之白。陆至，访实，即日破械出之，然后闻于台使者。使者曰：“此人富有声。”陆曰：“但当问其枉不枉，不当问其富不富。不枉，夷、齐无生理；果枉，陶朱无死法。”使者甚器之。后行取为吏部，黜陟自由，绝不关白台省。<br>
      <br>
      　　◎即斩叛使<br>
      <br>
      　　胡兴为赵府长史。汉庶人将反，密使至，赵王大惊，将执奏之。兴曰：“彼举事有日矣！何暇奏乎？万一事泄，是趣之叛。”一日尽歼之。汉平，宣庙闻斩使事，曰：“吾叔非二心者！”赵遂得免。<br>
      <br>
      　　◎监国解纷<br>
      <br>
      　　张说有辨才，能断大议。景云初，帝谓侍臣曰：“术家言，五日内有急兵入宫，奈何？”左右莫对。说进曰：“此谗谋动东宫耳！陛下若以太子监国，则名分定，奸胆破，蜚语塞矣。”帝如其言，议遂息。<br>
      <br>
      　　◎断杀不孝<br>
      <br>
      　　张晋为刑部，时有与父异居而富者，父夜穿垣，子以为盗也，瞷其入，扑杀之，取灯视之，父也。吏议：子杀父，不宜纵；而实拒盗，不知其为父，又不宜诛。狱久不决。晋判曰：“杀贼可恕，不孝当诛。子有余财，而使父贫为盗，不孝明矣！”竟杀之。<br>
      <br>
      　　◎刺酋试药<br>
      <br>
      　　曹克明有智略，真宗朝累官十州都巡检。酋蛮来献药一器，曰：“此药凡中箭者傅之，创立愈。”克明曰：“何以验之？”曰：“请试鸡犬。”克明曰：“当试以人。”取箭刺酋股而傅以药，酋立死。群酋惭惧而去。<br>
      <br>
      　　◎杖逐桎梏<br>
      <br>
      　　黄震为广德通判。广德俗有自带枷锁求赦于神者，震见一人，召问之，乃兵也。即令自招其罪，卒曰：“无有。”震曰：“尔罪必多，但不可对人言，故告神求赦耳。”杖而逐之。此风遂绝。<br>
      <br>
      　　◎一钱斩吏<br>
      <br>
      　　张咏在崇阳，一吏自库中出，鬓边一钱，诘之，乃库中钱也。咏命杖之，吏勃然曰：“一钱何足道！乃杖我耶？”强项不屈。咏固命杖之。吏曰：“尔能杖我，不能杀我。”
      咏判云：“一日一钱，千日千钱，绳锯木断，水滴石穿。”自杖剑下阶斩其首，申府自劾。崇阳人至今传之。<br>
      <br>
      　　◎强项令<br>
      <br>
      　　董宣为洛阳令，湖阳公主家奴杀人，宣就主车前取杀之。主诉于帝，帝令宣谢主，宣不拜。帝令捺伏，宣以手据地不俯。帝敕曰：“强项令去！”<br>
      <br>
      　　◎南山判<br>
      <br>
      　　武后时，李元纮迁雍州司户。太平公主与僧争碾硙，元纮判与僧。长史窦怀贞大惧，促纮改判。纮大署判尾曰：“南山可移，此判终无摇动也。”<br>
      <br>
      　　◎腕可断<br>
      <br>
      　　唐韩偓，宰相韦贻范母丧，诏还位，偓当草制，言贻范居丧不数月使治事，伤孝子心。学士使马从皓逼偓草之，偓曰：“腕可断，制不可草！”<br>
      <br>
      　　◎麻出必坏<br>
      <br>
      　　唐德宗欲相裴延龄，阳城为谏议，曰：“白麻出，我坏之！”恸哭于廷，龄遂不得相。<br>
      <br>
      　　◎判诛舞文<br>
      <br>
      　　柳公绰为节度使，行部至乡县，有奸吏舞文诬其县令贪者。县令以公素持法，必杀贪官。公绰判曰：“赃吏犯法法在，奸吏犯法法亡。”竟诛舞文者。<br>
      <br>
      　　◎铁船渡海<br>
      <br>
      　　贾郁性峭直，不能容过。为仙游令，及受代，一吏酗酒，郁怒曰：“吾再典此邑，必惩此辈。”吏扬言曰：“造铁船渡海也。”郁后复典是邑，吏盗库钱数万，郁判曰：“窃铜镪以肥家，非因鼓铸；造铁船而渡海，不假炉锤。”因决杖徙之。<br>
      <br>
      　　◎其情可原<br>
      <br>
      　　孙唐卿判陕州，民有母再嫁而死，乃葬父，遂盗母之丧而袝葬之。有司论以法，唐卿曰：“是知有孝，不知有法，其情可原。”乃判释之。<br>
      <br>
      　　◎问大姓主名<br>
      <br>
      　　周纡为洛阳令。下车，先问大姓主名，吏数闾里豪强以对。纡厉声怒曰：“本问贵戚若马、窦等辈，岂能知此卖蔡佣乎？”于是京师肃然。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="119.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="121.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>