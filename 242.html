<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鬼神(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎灶神<br>
      <br>
      　　姓张名禅，字子郭。一名隗。又云祝融主火化，故祀以为灶神。郑玄以灶神祝融是老妇，非灶神，于己丑日卯时上天，白人罪过，此日祭之得福。《五行书》云：“五月辰日，猎首祭灶，治生万倍。”<br>
      <br>
      　　◎祠山大帝<br>
      <br>
      　　父张秉，武陵人，一日行山泽间，遇仙女，谓曰：“帝以君功在吴分，故遣相配。长子以木德王其地。”且约逾年再会。秉如期往，果见前女来归，曰：“当世世相承，血食吴楚。”后生子（火勃），为祠山神。神始自长兴自疏圣泽，欲通津广德，便化为狶，役使阴兵。后为夫人李氏所见，工遂辍，故避食狶。<br>
      <br>
      　　◎泷冈阡表<br>
      <br>
      　　欧阳修作《泷冈阡表》碑，雇舟载回，至鄱阳湖。舟泊庐山下，夜有一叟率五人来舟，揖而言曰：“闻公之文章盖世，水府愿借一观。”赍碑入水，遂不见焉。修惊悼不已。黎明，泰和县令黄庭坚至，言其事，庭坚为文檄之。方投湖中，忽空中语曰：“吾乃天丁也，押骊龙往而送至。”修归家扫墓，但见水洼中云雾蒙蔽，有大龟负碑而出，倏然不见，惟碑上龙涎宛然在焉。<br>
      <br>
      　　◎五百年夙愿<br>
      <br>
      　　张英过采石江，遇一女子绝色，谓英曰：“五百年夙愿，当会于大仪山。”英叱之。抵仪陇任半载，日夕闻机声。一日，率部逐机声而往，忽至大仪山，洞门半启，前女出迎，相携而入，洞门即闭。见圆石一双，自门隙出，众取归。中道不能举，遂建祠塑像，置石于腹。<br>
      <br>
      　　◎芙蓉城主<br>
      <br>
      　　石曼卿卒后，其故人有见之者，恍惚如梦中言：“我今为仙也，所主芙蓉城，欲呼故人共游。”不诺，忿然骑一素驴而去。<br>
      <br>
      　　◎文山易主<br>
      <br>
      　　赵弼作《文山传》。既赴义，其日大风扬沙，天地尽晦，咫尺不辨，城门昼闭。自此连日阴晦，宫中皆秉烛而行，群臣入朝，亦爇炬前导。世祖问张真人而悔之，赠公“特进金紫光禄大夫、太保、中书令平章政事、庐陵郡公”，谥“忠武”。命王积翁书神主，洒扫柴市，设坛以祀之。丞相孛罗行礼初奠，忽狂飙旋地而起，吹沙滚石，不能启目。俄卷其神主于云霄，空中隐隐雷鸣，如怨怒之声，天色愈暗。乃改“前宋少保右丞相信国公”，天果开霁。按正史文集皆不载此事，传疑可也。信公至明景泰中，赐谥“忠烈”，人多不知，附记之。<br>
      <br>
      　　◎杜默哭项王<br>
      <br>
      　　和州士人杜默，累举不成名，性英傥不羁。因过乌江，谒项王庙。时正被酒沾醉，径升神座，据王颈，抱其首而大恸曰：“天下事有相亏者，英雄如大王而不得天下，文章如杜默而不得一官！”语毕，又大恸，泪如迸泉。庙祝畏其获罪，扶掖以出，秉烛检视神像，亦泪下如珠，拭不干。<br>
      <br>
      　　◎天竺观音<br>
      <br>
      　　石晋时，杭州天竺寺僧，夜见山涧一片奇木有光，命匠刻观音大士像。<br>
      <br>
      　　◎弄潮<br>
      <br>
      　　吴王既赐子胥死，乃取其尸，盛以鸱夷之皮，浮之江上。子胥因流扬波，依潮来往。或有见其乘素车白马在潮头者，因为立庙。每岁八月十五潮头极大，杭人以旗鼓迎之，弄潮之戏，盖始于此。<br>
      <br>
      　　◎黄河神<br>
      <br>
      　　黄河福主金龙四大王，姓谢名绪，会稽人，宋末以诸生死节，投苕溪中。死后水高数丈。明太祖与元将蛮子海牙厮杀，神为助阵，黄河水望北倒流，元兵遂败。太祖夜得梦兆，封为黄河神。<br>
      <br>
      　　◎木居士<br>
      <br>
      　　韩昌黎《木居士庙》诗：偶然题作木居士，便有无穷求福人。<br>
      <br>
      　　◎显忠庙<br>
      <br>
      　　吴使孙皓病甚，有神凭小黄门云：“金山咸塘风潮为害，海盐县治几陷。我霍光也，常统众镇之。”翌日，皓疾愈，遂立庙。<br>
      <br>
      　　◎毛老人<br>
      <br>
      　　南京后湖，一名玄武湖。明朝于湖上立黄册库，户科给事中、户部主事各一人掌之，烟火不许至其地。太祖时有毛老人献黄册，太祖言库中惟患鼠耗，喜老人姓毛，音与猫同，活埋于库中，命其禁鼠。后库中并不损片纸只字。太祖命立祠，春秋祭之。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="241.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="243.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>