<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">佛教(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎玉带镇山门<br>
      <br>
      　　了元号佛印，住金山寺，苏轼访之。了元曰：“内翰何来？此间无坐处。”轼戏曰：“借和尚四大作禅床。”了元曰：“四大本空，五蕴非有。”轼投以玉带镇山门，了元报以一衲。<br>
      <br>
      　　◎白土杂饭<br>
      <br>
      　　新罗国僧金地藏，唐至德间渡海，居九华山，取岩间白土杂饭食之。九十九日忽召徒众告别，坐化函中。后三载开视，颜色如生，舁之，骨节俱动。<br>
      <br>
      　　◎涤肠<br>
      <br>
      　　小释迦保昌黎氏子，九岁入山，精修五载得悟。一日归省其母，啖之肉，出至溪中，以刀刳肠涤净，唐赐号澄虚大师。<br>
      <br>
      　　◎释解<br>
      <br>
      　　文通慧姓张，弃家祝发，师令掌厕盥盆。忽有市鲜者沃于盆，文偶击之，仆地死。文惧，奔西华寺，久之，为长老。忽曰：“三十年前一段公案，今日当了。”众问故，曰：“日午自知之。”一卒持弓至法堂，瞠目视文，欲射之。文笑曰：“老僧相候已久。”卒曰：“一见即欲相害，不知何仇？”文告以故，卒悟曰：“冤冤相报何时了，劫劫相缠岂偶然，不若与师俱解释，如今立地往西天。”视之立逝矣，文即索笔书偈而化。<br>
      <br>
      　　◎冤家亦生<br>
      <br>
      　　宝志，梁武帝师事之。皇子生，志曰：“冤家亦生矣。”后知与侯景同日生。<br>
      <br>
      　　◎正大衍历<br>
      <br>
      　　一行从普寂禅师为徒。唐玄宗召问曰：“卿何能？”对曰：“善记览。”即以宫人籍试之，一无所遗，玄宗呼为“圣人”。汉洛下闳造大衍历云：“历八百岁当差一日，有出而正之者。”一行当其期，乃定大衍历。<br>
      <br>
      　　◎雨随足注<br>
      <br>
      　　莲池名袾宏，沉氏子，为诸生，辞家祝发。见云栖幽寂，结茅以居，绝粮七日，倚壁危坐。云栖多虎，皆远徙。岁旱，击木鱼循田念佛，雨随足迹而注。人异之。遂成兰若，专以净土一门普摄三根，著述甚多，诸方尊为法门周、孔。<br>
      <br>
      　　◎为让帝剃发<br>
      <br>
      　　南州法师名博洽，山阴人，禅定之余，肆力词章，居金陵。靖难时，金川门开为建文君剃发。文皇闻而囚之十余年。姚荣靖临革，上临视，问所欲言，于榻上叩首曰：“博洽系狱久矣。”上即日出之。仁宗即位，数被召问，宣德中留偈而化。<br>
      <br>
      　　◎赍药僧<br>
      <br>
      　　住得号赤脚僧，常居庐山。洪武间，上不豫，住得赍药诣阙，谓天眼尊者及周颠仙所奉，上服之，立愈，御制诗赐之。<br>
      <br>
      　　◎乞宥沙弥<br>
      <br>
      　　冰櫱名维则，洪武二十五年，上命凡天下僧人有名籍者，皆要俗家余丁一人充军。维则时进偈七章，其七曰：“天街密雨却烦嚣，百稼臻成春气饶。乞宥沙弥疏戒检，袈裟道在祝神尧。”上览偈，为收成命。<br>
      <br>
      　　◎日月灯<br>
      <br>
      　　王介甫尝见举烛，因言：“佛书有日月灯光明佛，灯光岂得配日月？”吕吉甫曰：“日昱乎昼，月昱乎夜，灯光昱乎昼夜，日月所不及，其用无差。”介甫大以为然。<br>
      <br>
      　　◎卧佛<br>
      <br>
      　　《涅盘经》云：“如来背痛，于双树间北首而卧。”故后之图绘者为此像。晋庾公尝入佛图，见卧佛，曰：“此子疲于津梁。”于时以为名言。<br>
      <br>
      　　◎佛像<br>
      <br>
      　　张玄之、顾敷，是顾和中外孙，皆少而聪慧，和并知之，而尝谓顾胜于张。时张九岁，顾七岁。和与之俱至寺中，见佛般泥恒像，弟子有泣者，有不泣者。和以问二孙。玄谓：“被亲，故泣；不被亲，故不泣。”敷曰：“不然。当有忘情，故不泣；不能忘情，故泣。”<br>
      <br>
      　　◎天女散花<br>
      <br>
      　　《维摩经》云：会中有天女散花，诸菩萨悉皆堕落，至大弟子便着不堕。天女曰：“结习未尽，故花着身；结习尽者，花不着身。”<br>
      <br>
      　　◎三乘<br>
      <br>
      　　法门曰大乘、中乘、小乘。乘乃车乘之乘。阿罗汉独了生死，不度众人，故曰小乘；圆觉之人，半为人半为己，故曰中乘；菩萨为大乘者，如车之大者，能度一切众生。故曰三车之教。<br>
      <br>
      　　◎三空<br>
      <br>
      　　生、法、俱也。三慧，闻、思、修也。三身，法、报、化也。三宝，佛、法、僧也。三界，欲界、色界、无色界也。三毒，贪、瞋、痴也。三漏，欲漏、有漏、无明漏也。三业，身、口、意也。三灾，饥馑、疾疫、刀兵也。三大灾，火、水、风也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="204.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="206.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>