<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">文具(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎薛涛笺<br>
      <br>
      　　元和初，元稹使蜀，营妓薛涛以十色彩笺遗稹，稹于松花纸上写诗赠涛。蜀中有松花纸、金沙纸、杂色流沙纸、彩霞金粉龙凤纸，近年皆废，惟绫纹纸尚存。（薛涛笺狭小、便用，只可写四韵小诗。）<br>
      <br>
      　　◎左伯纸<br>
      <br>
      　　左伯与蔡伦同时，亦能为纸，比蔡更精。上召韦诞草诏，对曰：若用张芝笔、左伯纸及臣墨，兼此三具，又得臣手，然后可以成径丈之势。<br>
      <br>
      　　◎《墨谱》<br>
      <br>
      　　上古无墨，竹板点漆而书。中古以石磨汁，或云是延安石液。至魏齐，始有墨丸，乃漆烟松煤夹和为之。所以晋人多用凹心研，欲磨墨储沉耳。<br>
      <br>
      　　◎麦光<br>
      <br>
      　　杜诗：“麦光铺几净无瑕。”东坡诗：“香云蔼麦光。”（麦光，纸名。香云，墨也。）<br>
      <br>
      　　◎李廷珪墨<br>
      <br>
      　　唐李超易水人，与子廷珪亡至歙州。其地多松，因留居，以墨名家，其坚如玉，其纹如犀。其制：每松烟一斤、真珠三两、玉屑一两、龙脑一两，和以生漆，捣十万杵，故坚如玉，能置水中，三年不坏。<br>
      <br>
      　　◎小道士墨<br>
      <br>
      　　唐玄宗御案上墨曰“龙香剂。”一日，见墨上有小道士，似蝇而行。上叱之，即呼万岁，曰：“小臣墨精，黑松使者是也。世人有文章者，皆有龙宾十二随之。”上异之。乃以墨分赐掌文官。<br>
      <br>
      　　◎陈玄<br>
      <br>
      　　《毛颖传》：颖与绛人陈玄、弘农陶弘、会稽楮先生友善，其出处必偕。<br>
      <br>
      　　◎松滋侯<br>
      <br>
      　　《长杨赋》借子墨客卿以为讽。又燕人易玄光，字处晦，封为松滋侯。<br>
      <br>
      　　◎麋隃<br>
      <br>
      　　麋隃，墨也。唐高丽贡松烟墨，和麋鹿胶造墨，名麋隃。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="151.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="153.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>