<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">宰相 参政</h3>

  <div class="row">
    <div class="col-lg-12 col-md-12 col-sm-12 col-xs-12">

      　　参政（下丞相一等）<br>
      <br>
      　　◎历代置相<br>
      <br>
      　　颛顼置乐正。黄帝七辅。汤六傅。伏羲置二相。秦献公置左右二卿，称丞相。庄襄王改相国。唐庄宗置丞相兼枢密。唐中宗始置大学士。五代置文明殿大学士，始为宰相兼职，宋真宗置资政殿学士，班翰林上。汉武帝置秘书令，置太史令。汉桓帝置秘书监。唐太宗始置宰相，监修国史。唐德宗始宰相政事，诏迭秉笔。<br>
      <br>
      　　◎通明相<br>
      <br>
      　　汉翟方进为丞相，智能有余，兼通文法吏事，以儒术缘饰法律，人号通明相。<br>
      <br>
      　　◎澣救时宰相<br>
      <br>
      　　唐姚崇拜相，问齐澣曰：“予为相，何如管晏？” 澣曰“管晏之法，虽不能施于后世，犹可以终其身。公所为法，随复更之，只可为救时宰相。”<br>
      <br>
      　　◎知大体<br>
      <br>
      　　汉丙吉不问横道死人，而问牛喘。吏谓失问。吉曰：“宰相不亲细事，民斗伤命，则有司存。方今春月牛喘，恐阴阳失调，宰相职司燮理阴阳，是以问之。”人称其知大体。<br>
      <br>
      　　◎伴食相<br>
      <br>
      　　唐卢怀慎为相，自以才能不及姚崇，政事皆推委不与，人讥其为伴食宰相。<br>
      <br>
      　　◎纱笼中人<br>
      <br>
      　　唐卜者胡芦生，卜筮甚验，李藩常问之，生曰：“公乃纱笼中人。”藩不解所以。后有异僧言：凡宰相，冥司必潜以纱笼护之，恐为异物所扰。藩默喜卜者言，果拜相。<br>
      <br>
      　　◎琉璃瓶覆名<br>
      <br>
      　　五代唐废帝择相，问左右，皆言卢文纪、姚顗有声望。帝因悉书清望官名，纳琉璃瓶中，夜焚香祝天，以箸挟之，得卢文纪，欣然相之。<br>
      <br>
      　　◎金瓯覆名<br>
      <br>
      　　唐玄宗卜相，皆书其名，纳之金瓯，名曰瓯卜。一曰，书崔琳等名，问太子曰：“此宰相名，若谓谁？”太子曰：“非崔琳、卢从愿乎？”上曰：“然。”<br>
      <br>
      　　◎枚卜<br>
      <br>
      　　古天子卜相，必书清望官名，纳金瓯或琉璃瓶中，焚香祝天，以箸挟之，得其名，即拜相，故曰枚卜，又曰瓯卜。<br>
      <br>
      　　◎鱼头参政<br>
      <br>
      　　宋鲁宗道为参政，时枢密使曹利用恃权骄横，公屡折之帝前。时贵戚用事者，莫不惮之，称为鱼头参政。<br>
      <br>
      　　◎骰子选<br>
      <br>
      　　宋丁谓作参政，或率杨文公贺之，谓曰：“骰子选耳，何足道哉！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="101.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="103.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>