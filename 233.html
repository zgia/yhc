<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鳞介(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎龙有九子<br>
      <br>
      　　一曰赑屃，似龟，好负重，故立于碑趺。二曰螭吻，好远望，故立于屋脊。三曰蒲牢，似龙而小，好叫吼，故立于钟纽。四曰狴犴，似虎，有威力，故立于狱门。五曰饕餮，好饮食，故立于鼎盖。六曰（虫八）（虫夏），好水，故立于桥柱。七曰睚眦，好杀，故立于刀环。八曰金猊，形似狮，好烟火，故立于香炉。九曰椒图，似螺蚌，性好闲，故立于门楣。<br>
      <br>
      　　◎尺木<br>
      <br>
      　　龙头上有一物，如博山形，名曰尺木。龙无尺木，不能升天。<br>
      <br>
      　　◎攀龙髯<br>
      <br>
      　　黄帝采铜，铸鼎于荆山下。鼎成，有龙垂胡髯下迎帝骑龙上，群臣后宫从上者七十余人，小臣不得上，悉持龙髯，髯拔，堕弓。抱其弓而号。后世名其处曰“鼎湖”，名其弓曰“乌号”。<br>
      <br>
      　　◎龙<br>
      <br>
      　　夏后藏龙漦于匮，周厉王发之，漦化为鼋，入于王府。府中童妾娠之生女，弃于道，有夫妇窃之至褒。后褒人有罪，纳女于幽王，是为褒姒。<br>
      <br>
      　　◎痴龙<br>
      <br>
      　　昔有人堕洛中洞穴，见宫殿人物九处，捋大羊髯，得珠，取食之。出问张华，华曰：“九仙馆也。大羊乃痴龙。”<br>
      <br>
      　　龙不见石，人不见风。鱼不见水，鬼不见地。<br>
      <br>
      　　◎梭龙<br>
      <br>
      　　陶侃少时，尝捕鱼雷泽，得一铁梭，还挂着壁。有顷，雷雨大作，梭变成赤龙，腾空而去。<br>
      <br>
      　　◎画龙<br>
      <br>
      　　叶公子高好龙，雕文画之。一旦，真龙入室，叶公弃而还走，失其魂魄。故曰叶公非好真龙也，好夫似龙而非龙者也。<br>
      <br>
      　　◎行雨不职<br>
      <br>
      　　唐普闻师聚徒说法，有老人在旁，问之，答曰：“某此山之龙，因病，行雨不职见罚，求救。”师曰：“可易形来。”俄为小蛇，师引入净瓶，覆以袈裟。忽云雨晦冥，雷电绕空而散。蛇出，复为老人而谢：“非藉师力，则腥秽此地矣。”出泉以报。<br>
      <br>
      　　◎金吾<br>
      <br>
      　　亦龙种，形似美人，首尾似鱼，有两翼，其性通灵，终夜不寐，故用以巡警。<br>
      <br>
      　　◎螺女<br>
      <br>
      　　闽人谢端得一大螺如斗，畜之家。每归，盘餐必具。因密伺，乃一姝丽甚，问之，曰：“我天汉中白水素女。天帝遣我为君具食。今去，留壳与君，端用以储粟，粟常满。<br>
      <br>
      　　◎射鳝<br>
      <br>
      　　越王郢于福州溪中，见一鳝长三丈，郢射中之，鳝以尾环绕，人马俱溺。<br>
      <br>
      　　◎鲙残鱼<br>
      <br>
      　　出松江。昔吴王江行食鲙，以残者弃水面，化而为鱼。<br>
      <br>
      　　◎横行介士<br>
      <br>
      　　《抱朴子》：山中辰日称无肠公子者，蟹也。《蟹谱》：“出师下岩之际，忽见蟹，称为横行介士。”<br>
      <br>
      　　◎蛟龙得云雨<br>
      <br>
      　　周瑜谓孙权曰：“刘备有关张熊虎之将，肯久屈人下哉？恐蛟龙得云雨，终非池中物也。”<br>
      <br>
      　　◎生龟脱筩<br>
      <br>
      　　金华俞清建云：“荆公欲使脱逢掖着僧伽黎，遂去室家妻子之累，犹生龟脱筩，亦难堪忍。<br>
      <br>
      　　◎杯中蛇影<br>
      <br>
      　　乐广为河南尹，宴客。壁上有悬弩照于标中，影如蛇，客惊谓蛇入腹，遂病。后至其故处，知为弩影，病遂解。<br>
      <br>
      　　◎率然<br>
      <br>
      　　《博物志》：率然一身两头，击其一头，则一头至；击其中，则两头俱至。故行军者有长蛇阵法。<br>
      <br>
      　　◎鱼求去钓<br>
      <br>
      　　汉武欲伐昆明，凿池习水战，刻石为鲸鱼，每雷雨至则鸣，髯尾皆动。尝有人钓此，纶绝而去。鱼梦于武帝，求去其钩。明日，帝游池上，见一鱼衔钩，曰：“岂非昨所梦乎？”取鱼去钩而放之。后帝复游池畔，得明月珠一双，叹曰：“岂鱼之报也！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="232.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="234.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>