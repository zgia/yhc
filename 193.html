<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">形体(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎身长一丈<br>
      <br>
      　　中国之人长一丈者，人君则黄帝、尧与文王；人臣则吴伍员、汉巨毋霸，俱十尺。毋霸腰大十围，员眉间一尺。孔子长十尺，又云九尺六寸。按《庄子》所谓自腰而下不及禹三寸，则后说是矣。宋《桯史》载，有唐某者与其妹各长一丈二尺。<br>
      <br>
      　　◎身长七尺以上<br>
      <br>
      　　禹长九尺九寸，汤九尺，秦始皇八尺七寸，汉高祖七尺八寸，光武七尺三寸，昭烈七尺五寸，宋武帝七尺六寸，陈武帝七尺五寸，宇文周太祖八尺，项王八尺二寸，韩王信八尺九寸，王莽七尺五寸，刘渊八尺四寸，刘曜九尺四寸，慕容皝七尺八寸，姚襄八尺五寸，曹交九尺四寸，冉闵、什翼健、宇文泰皆八尺，慕容垂七尺四寸，慕容德八尺二寸。自唐以后，人臣长者故少。韦康成十五长八尺，姜宇十五长七尺九寸，刘曜子胤十岁长七尺五寸，美姿貌，眉须如画。人固有少而长若此者，胤止八尺四寸，不能如其父也。<br>
      <br>
      　　◎丈六金身<br>
      <br>
      　　佛长一丈六尺以为神，然其小弟阿难与徒弟调达俱长一丈四尺五寸，彼时天竺之长者故不少也。<br>
      <br>
      　　◎谗国<br>
      <br>
      　　沉颜《谗论》曰：宰嚭谗子胥而吴灭，赵高谗李斯而秦亡，无极谗伍奢而楚昭奔，靳尚谗屈原而楚怀囚。故曰：人知佞之谗谗忠，不知佞之谗谗国。<br>
      <br>
      　　◎舌本间强<br>
      <br>
      　　俗语曰：“三日不言，舌本强。”殷仲堪言，三日不读《道德经》，便觉舌本间强。<br>
      <br>
      　　◎皮里阳秋<br>
      <br>
      　　晋褚裒字季野，桓彝目之曰：“季野皮里阳秋。”言其外无臧否，而内有褒贬也。<br>
      <br>
      　　◎断送头皮<br>
      <br>
      　　宋真宗东封，得隐者杨朴。上问：“卿临行，有人作诗否？”对曰：“臣妻一首云：‘更休落魄耽杯酒，切莫猖狂爱作诗。今日捉将官里去，这回断送老头皮。’”<br>
      <br>
      　　◎唾掌<br>
      <br>
      　　公孙瓒曰：“天下兵起，谓可唾掌而决九州耳。”李集：“太平可覆掌而致。”<br>
      <br>
      　　◎扪膝<br>
      <br>
      　　后魏贾景兴栖迟不仕，葛荣陷冀州，称疾不拜，每扪膝曰：“吾不负汝，以不拜荣故也。”又赵宋喻如砺号“扪膝先生”。<br>
      <br>
      　　◎鸡肋<br>
      <br>
      　　晋刘伶尝醉，与俗人相忤，其人攘臂奋拳。伶曰：“鸡肋不足以安尊拳！”其人笑而止。曹操入汉中讨刘备，不得进，欲弃之。乃传令曰“鸡肋”，官属不知何谓。杨修曰：“鸡肋，弃之则可惜，啖之则无所得，比汉中，王欲去也。”乃白操，遂还。<br>
      <br>
      　　◎噬脐<br>
      <br>
      　　楚文王伐申。过邓。邓侯曰：“吾甥也。”止而享之。骓甥、聃甥、养甥请杀楚子。邓侯弗许。聃甥曰：“亡邓国者，此人也。若不蚤图，后君噬脐无及。”<br>
      <br>
      　　◎交臂<br>
      <br>
      　　《庄子》：颜渊问于仲尼，曰：“夫子步亦步，趋亦趋。夫子绝尘而奔，回瞠乎其后矣。”夫子曰：“吾终身于汝，交一臂而失之，不可哀欤？”<br>
      <br>
      　　◎三折肱<br>
      <br>
      　　晋范氏、中行氏将伐晋定公，齐高疆曰：“三折肱知为良医。我以伐君为此矣。”<br>
      <br>
      　　◎髀里肉生<br>
      <br>
      　　刘玄德于刘表坐，慨然流涕曰：“平常身不离鞍，髀肉皆消；今不复骑，髀里肉生。日月如流，老将至矣，而功业未建，是以悲耳。”<br>
      <br>
      　　◎炙手可热<br>
      <br>
      　　唐崔铉进左仆射，与郑鲁、杨绍、段复环、薛蒙颇参议论。时论曰：“郑、杨、段、薛，炙手可热；欲得命通，鲁、绍、环、蒙。”<br>
      <br>
      　　◎如左右手<br>
      <br>
      　　韩信亡去，萧何自追之。人告高祖曰：“丞相何亡。”高祖大怒，如失左右手。<br>
      <br>
      　　◎高下其手<br>
      <br>
      　　言人断狱徇私，高下其手。<br>
      <br>
      　　◎幼廉一脚指<br>
      <br>
      　　北齐李幼谦为瀛州长史，神武行部征责文簿，应机立成。神武责诸人曰：“卿等作得李幼廉一脚指否？”<br>
      <br>
      　　◎握拳啮齿<br>
      <br>
      　　东坡帖云：张睢阳生犹骂贼，啮齿穿龈。颜平原死不忘君，握拳透爪。<br>
      <br>
      　　◎豕心<br>
      <br>
      　　《左传》：昔有仍氏生女，乐正后夔娶之，生伯封，实有豕心，贪婪无厌。人谓之封豕。<br>
      <br>
      　　◎锁子骨<br>
      <br>
      　　李邺侯少时身极轻，能于屏风上行。既长，辟谷，导引，骨节俱戛戛有声。人谓之锁子骨。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="192.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="194.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>