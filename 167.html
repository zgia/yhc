<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">军旅(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　黄帝征蚩尤始战，颛顼诛共工始阵，风后始演奇图，力牧始创营垒。黄帝战涿鹿始征兵，禹征有苗始传令，纣御周师始戍守。<br>
      <br>
      　　黄帝制记里鼓，始斥候，汉武帝建墩台，黄帝制演武场，周公制辕门。黄帝制车以翼军，制骑以供伺候。<br>
      <br>
      　　吕望始制战舰。武王会孟津，命仓兕具舟楫。公输班为舟战钩拒。伍子胥治水战，制楼船滩船。智伯决汾水，始水战。<br>
      <br>
      　　蚩尤始火攻。孙子制火人、火积、火辎、火库、火队五法。魏马钧制爆仗起火。隋炀帝以火药制杂戏，始施药铳炮。<br>
      <br>
      　　黄帝始制炮，吕望制铳，范蠡制飞石用机。<br>
      <br>
      　　黄帝制纛、制五彩牙幢。禹制斿，悬车上为别。周公备九旗。<br>
      <br>
      　　伏羲制干、制戈。挥制弓。牟夷制矢。舜制弓袋、制箭筒。黄帝制弩。<br>
      <br>
      　　黄帝始采首山铜铸刀斧；蚩尤始取昆吾山铁制剑、铠、矛、戟、陌刀。<br>
      <br>
      　　蚩尤始制革为甲。禹制函甲。<br>
      <br>
      　　黄帝始制枪，孔明扩其制。舜制匕首。<br>
      <br>
      　　黄帝制云梯，古名钩援。牟夷制挨牌，古名傍排。<br>
      <br>
      　　孙武制铁蒺藜，刘馥（三国时人）制悬苫，今为悬帘。岳飞制藤牌。<br>
      <br>
      　　殷盘庚制烽燧告警。赵武灵王制刁斗传。魏制鸡翘报急，制露布、漆竿报捷。<br>
      <br>
      　　◎五兵<br>
      <br>
      　　矛、戟、戈、剑、弓谓之五兵。<br>
      <br>
      　　◎专主旗鼓<br>
      <br>
      　　吴起临战，左右进剑，起曰：“将专主旗鼓，临难决疑，挥兵指刃，此将事也。一剑之任，非将任也。”<br>
      <br>
      　　◎授斧钺<br>
      <br>
      　　国有难，君卜吉日，以授旗鼓。将入庙，趋至堂下，北面而立，主亲操斧钺，持斧头，授将军其柄，曰：“从此上至天者，将军制之。”复持斧头，授将军其柄，曰：“从此下至渊者，将军制之。”<br>
      <br>
      　　◎投醪<br>
      <br>
      　　秦穆公伐晋，及河，将军劳之，醪唯一杯。蹇叔曰：“一杯可以投河而酿也。”穆公乃以醪投河，三军皆取饮之。<br>
      <br>
      　　◎吮疽<br>
      <br>
      　　吴起为魏将攻中山。卒有患疽者，起为吮之。卒母闻而哭。人曰：“子，卒也，而将军自吮其疽，何哭为？”答曰：“往年吴公吮其父，其父战不旋踵，遂死敌。今又吮其子，妾不知死所矣。”后起之楚，卒果见杀。<br>
      <br>
      　　◎纶巾羽扇<br>
      <br>
      　　诸葛武侯与司马懿治军渭滨，克日夜战。司马懿戎服莅事，使人视武侯独乘素车，纶巾羽扇，指挥三军，随其进止。司马懿叹曰：“诸葛君可谓名士矣！”<br>
      <br>
      　　◎金钩<br>
      <br>
      　　阖闾既宝莫邪，复令国中作金钩，令曰：“能为善钩者赏千金。”有人贪赏，乃杀其二子，以血衅金，遂成二钩，献之，王曰：“钩有何异？”曰：“臣之作钩，贪赏而杀二子，衅以成钩，是与众异。”遂向钩而呼二子之名，曰：“吴鸿、扈嵇，我在此！”声未绝，而两钩俱飞，着父之胸。吴王大惊，乃赏之。遂服之不去身。<br>
      <br>
      　　◎七制<br>
      <br>
      　　兵法七制，一曰征、二曰攻、三曰侵、四曰伐、五曰阵、六曰战、七曰斗。<br>
      <br>
      　　◎挟纩<br>
      <br>
      　　楚子围萧，申公巫臣曰：“师人多寒。”王巡三军，拊而勉之，三军之士皆如挟纩。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="166.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="168.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>