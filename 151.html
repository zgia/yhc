<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">文具(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎研谱<br>
      <br>
      　　端溪三种岩石，上中下三岩。西坑、后历、下岩无新，上中岩有新旧。旧坑则龙岩，汲绠、黄圃三石；新坑则后历、小湘、唐窦、黄坑、蚌坑、铁坑六处，俱山东。其最佳子石出水中者，次鸲鹆眼，赤白黄色点，绿绦、环金线纹，脉理黄。白绦、青绦、青纹，眼筋短纹，火黯微斑。赤裂、黄霞、铁线、白钻、压矢，色斑，龙尾佳者金星，次罗纹眉子，水舷，枣心，松纹，豆斑，角浪，剧丝，驴坑。又《研谱》称：最佳者红丝，出土中者，次黑角、褐金、紫金、鹊金、黑玉。<br>
      <br>
      　　◎苏易简《研谱》<br>
      <br>
      　　端溪研，水中者石色青，山半者石色紫，山顶者石尤润，色如猪肝者佳。若匠者识山之脉理，凿一窟，自然有圆石，琢而为研，其值千金，谓之紫石研。东坡铭曰：“孰形无情，石亦卵生。黄膘胞络，以孕黝赪。”<br>
      <br>
      　　◎即墨侯<br>
      <br>
      　　文嵩《石虚中传》：南越人，姓石，名虚中，字居然，拜即墨侯。薛稷为研，封石乡侯。<br>
      <br>
      　　◎马肝<br>
      <br>
      　　汉元鼎五年，郅支国贡马肝石，和丹砂为丸，食之，则弥年不饥；以拭白发，尽黑；用以作研，有光起。<br>
      <br>
      　　◎凤咮<br>
      <br>
      　　东坡诗：“苏子一研名凤咮，坐令龙尾羞牛后。”（龙尾，溪名，出石可为研。）<br>
      <br>
      　　◎龙尾研<br>
      <br>
      　　李后主留意翰墨，所用澄心堂纸，李廷珪墨、龙尾研，三者为天下冠，当时贵之。龙尾石多产于水中，故极温泽，性本坚密，扣之其声清越，宛若玉振，与他石不同，色多苍墨。亦有青碧者，石理微粗，以手擘之，索索有锋芒者，尤发墨。<br>
      <br>
      　　◎鸲鹆眼<br>
      <br>
      　　《东坡笔录》：黄墨相间，墨睛在内，晶莹可爱者活眼；四傍漫渍，不甚精明者为泪眼；形体略具，内外皆白，殊无光彩者为死眼。活胜泪，泪胜死。<br>
      <br>
      　　◎澄泥研<br>
      <br>
      　　米元章云：绛县人善制澄泥研，以细绢二重淘洗，澄之，取极细者为研，有色绿如春波者细滑，着墨不费笔。<br>
      <br>
      　　◎铁研<br>
      <br>
      　　《艺文志》：青州以熟铁为研，甚发墨。五代桑维翰初举进士，主司恶其姓与丧同，故斥之。维翰铸一铁研，示人曰：“研敝则改业。”卒举进士及第。<br>
      <br>
      　　◎铜雀研<br>
      <br>
      　　魏铜雀台遗址，人多发其古瓦，琢研甚工，贮水数日不燥。世传云，其瓦俱陶澄泥，以絺绤滤过，加胡桃油埏埴之，故与他瓦异。<br>
      <br>
      　　◎结邻<br>
      <br>
      　　李卫公收研极多，其最妙者名结邻，言相与结为邻也。按结邻，乃月神名，其研圆而光，故取以为喻。<br>
      <br>
      　　◎纸<br>
      <br>
      　　古帛书汉幡纸。蔡伦为麻纸，又捣故鱼网为网纸，木皮为榖纸。王羲之为榖藤皮纸。王玙始以竹草造纸。晋桓玄始造青赤缥姚笺纸。石季龙造五色纸。薛涛始为短笺。<br>
      <br>
      　　◎笺纸<br>
      <br>
      　　蔡伦玉版、贡余，俱杂零布、破履、乱麻为之。经屑表光纸。晋密香纸。大秦国出唐硬黄纸，黄柏染。段成式云蓝纸。南唐后主澄心堂纸。齐高帝凝光纸。萧诚斑文纸（采野麻、土榖）。蜀王衍霞光纸。宋黄白经笺，碧云春树笺，龙凤笺，团花笺，金花笺，乌丝栏。颜方叔宋人杏红笺，露桃红笺，天水碧，俱砑花竹翎鳞及山水人物，元春膏笺，冰玉笺，两面光蜡色茧纸，越剡藤苔笺，即汉时侧理纸，南越海苔为之。蜀麻面、薛骨、金花、玉屑、鱼子十色笺，即薛涛深红、粉红、杏红、铜绿、明黄、深青、浅绿云笺。<br>
      <br>
      　　◎密香纸<br>
      <br>
      　　以密香树皮为之，微褐色，有纹如鱼子，极香而坚韧，水渍之不溃。<br>
      <br>
      　　◎玉版<br>
      <br>
      　　成都浣花溪造纸，光滑，以玉版为名。东坡诗：“溪石作马肝，剡藤开玉版。<br>
      <br>
      　　◎剡藤<br>
      <br>
      　　剡溪古藤极多，造纸极美。唐舒元舆作吊剡溪藤文，言今之错为文者，皆大污剡藤也。<br>
      <br>
      　　◎蚕茧纸<br>
      <br>
      　　王右军书《兰亭记》，用蚕茧纸。纸似茧而泽也。<br>
      <br>
      　　◎赫蹄<br>
      <br>
      　　赫蹄，薄小纸也。《西京杂记》称薄蹄。<br>
      <br>
      　　◎蔡伦纸<br>
      <br>
      　　汉和帝时，中常侍蔡伦典作上方，乃造意，用树肤、麻头及敝布、鱼网以为纸。奏上之。故天下咸称“蔡侯纸。”<br>
      <br>
      　　◎侧理纸<br>
      <br>
      　　张华着《博物志》成，晋武赐于阗青铁研，辽西麟角笔，南越侧理纸，一名水苔纸，南人以海苔为之，其理纵横邪侧，故以为名。<br>
      <br>
      　　◎澄心堂纸<br>
      <br>
      　　李后主造澄心堂纸，细薄尤润，为一时之甲。相传淳化帖皆此纸所拓。宋诸名公写字，及李龙眠画，多用此纸。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="150.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="152.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>