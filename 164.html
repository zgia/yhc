<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">乐律(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎万壑松<br>
      <br>
      　　郭伯山收唐琴万壑松，乃宣和御府物。李白诗：“蜀僧抱绿绮，西下峨眉峰。为我一挥手，如听万壑松。客心洗流水，余响入霜钟。”<br>
      <br>
      　　◎琴有杀心<br>
      <br>
      　　蔡中郎赴邻人酌。至门，有客鼓琴，中郎潜听之，曰：“以乐召我，而有杀心，何也？”遂返。主人知，自起追之。中郎具以告。客曰：“我适鼓琴，见螳螂方捕蝉，惟恐失之，此岂杀心现于指下乎？”中郎笑曰：“此足以当之矣。”<br>
      <br>
      　　◎高山流水<br>
      <br>
      　　伯牙鼓琴，钟子期听之。伯牙志在高山，子期曰：“善哉，峻若崧岳！”伯牙志在流水，子期曰：“善哉，泻若江河！”子期死，伯牙破琴绝弦，终身不复鼓琴。<br>
      <br>
      　　◎濮水琴瑟<br>
      <br>
      　　晋师延为纣作靡靡之乐，武王伐纣，师延自投濮水而死。后卫灵公夜止濮上，闻鼓琴声，召师旷听而习之。师旷曰：“此亡国之音也！”<br>
      <br>
      　　◎焦尾<br>
      <br>
      　　蔡中郎在吴。吴人烧桐以爨，中郎闻其火爆声曰：“良木也。”请截为琴，果有美音。其尾犹焦，因名其琴曰“焦尾琴”。<br>
      <br>
      　　◎相如琴台<br>
      <br>
      　　司马相如有琴台，在浣溪正路金花寺北，魏伐蜀，于此下营掘堑，得大瓮二十余口，以响琴也。<br>
      <br>
      　　◎松雪<br>
      <br>
      　　雷威作琴，不必皆桐，遇大风雪，独往峨眉山，着蓑笠入深松中，听其声连绵清越者，伐之以为琴，妙过于桐。世称雷公琴，有最爱重者，以“松雪”名之。<br>
      <br>
      　　◎斫琴名手<br>
      <br>
      　　晋雷威、雷珏、雷文、雷迅、郭亮并蜀人，沉镣、张钺并江南人，皆斫琴名手。<br>
      <br>
      　　◎震余<br>
      <br>
      　　鲜于伯几以震余琴送赵文敏，是许旌阳手植桐，为雷所击断，斫以为琴。琴背许旌阳印剑之迹宛然，盖人间至宝也。<br>
      <br>
      　　◎绿绮<br>
      <br>
      　　蔡中郎有琴名绿绮，云是峄阳孤桐所斫，一时名重天下。<br>
      <br>
      　　◎无弦琴<br>
      <br>
      　　陶渊明不解琴，畜素琴一张，弦徽不具，常抚摩之，曰：“但识琴中趣，何劳弦上声。”<br>
      <br>
      　　◎将移我情<br>
      <br>
      　　伯牙学琴于成连，三年不成。乃引之东海蓬莱山之侧，刺船迎吾师方子春，旬日不返。伯牙延望无人，但闻海水澒洞崩折之声，山林杏冥，群鸟悲鸣，怆然叹曰：“先生将移我情矣！”乃援琴而歌水仙之操。<br>
      <br>
      　　◎绕殿雷<br>
      <br>
      　　冯道之子能弹琵琶，以皮为弦，世宗令弹，深喜之。因号绕殿雷。<br>
      <br>
      　　◎游鱼出听<br>
      <br>
      　　孙卿子云：“匏巴鼓瑟，游鱼出听。”<br>
      <br>
      　　◎箜篌<br>
      <br>
      　　箜篌其形似瑟而小，用拨弹之。汉灵帝好之，体曲而长，二十三弦，竖抱于怀，两手齐奏之，俗谓之“劈箜篌”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="163.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="165.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>