<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">名臣(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎六佐<br>
      <br>
      　　伏羲六佐：金提主化俗，鸟鸣主建福，视嘿主灾恶，纪通主中职，仲起主陵陆，阳侯主江海。<br>
      <br>
      　　◎六相<br>
      <br>
      　　轩辕六相：风后、力牧、太山、稽常先、大鸿。得六相而天下治。<br>
      <br>
      　　◎八元（元善也）<br>
      <br>
      　　高辛氏有才子八人：伯奋、仲堪、叔献、季仲、伯虎、仲熊、叔豹、季狸，天下之民谓之八元。<br>
      <br>
      　　◎八恺（恺和也）<br>
      <br>
      　　高阳氏有才子八人：苍舒、隤戭（音皑）、梼戭（音稠演）大临、龙降、庭坚、仲容、叔达，天下谓之八恺。<br>
      <br>
      　　◎四凶<br>
      <br>
      　　帝鸿氏有不才子曰浑沌（即驩兜），少昊氏有不才子曰穷奇（即共工），颛顼氏有不才子曰梼杌（即鲧），缙云氏有不才子曰饕餮（即三苗），谓之四凶。<br>
      <br>
      　　◎五臣<br>
      <br>
      　　舜有臣五人，禹、稷、契、皋陶、伯益。<br>
      <br>
      　　◎九官<br>
      <br>
      　　舜命九官，禹、契、稷、伯益、皋陶、夔、龙、垂、伯夷。<br>
      <br>
      　　◎十乱<br>
      <br>
      　　武王有乱臣十人，太公望、周公旦、召公奭、毕公高、闳夭、散宜生、南公适、荣公、太颠、邑姜。<br>
      <br>
      　　◎八士<br>
      <br>
      　　周有八士，伯达、伯适、仲突、仲忽、叔夜、叔夏、季随、季騧。<br>
      <br>
      　　◎四皓<br>
      <br>
      　　东园公（姓辕名秉字宣明）、绮里季（姓朱名晖字文季）、夏黄公（姓崔名廓字少通）、角里先生（姓周名述字符道），隐于商山，谓之商山四皓。<br>
      <br>
      　　◎淮阳一老<br>
      <br>
      　　汉应曜，隐于淮阳，与四皓并征，曜独不至。时人语曰：“商山四皓，不如淮阳一老。”<br>
      <br>
      　　◎三良<br>
      <br>
      　　秦子车氏三子，奄息、仲行、针虎。秦穆公死，命以为殉，国人为赋《黄鸟》之诗以哀之。<br>
      <br>
      　　◎十八元功<br>
      <br>
      　　汉高祖封功臣十八人，萧何为首，曹参次之，其下张敖、周勃、樊哙、郦商、奚涓、夏侯婴、灌婴、傅宽、靳歙、王陵、陈武、王伋、苏欧、周昌、于护、蛊达。<br>
      <br>
      　　◎麒麟阁十一人<br>
      <br>
      　　汉宣帝以夷狄宾服，思股肱之美，乃图画其人于麒麟阁，共十一人，唯霍光不名，曰大司马、大将军博陆侯姓霍氏。其次张安世、韩增、赵充国、魏相、丙吉、杜延年、刘德、梁丘贺、萧望之、苏武。<br>
      <br>
      　　◎云台二十八将<br>
      <br>
      　　汉光武思中兴功臣，乃画二十八将于南宫云台，其位次以邓禹为首，次马成、吴汉、王梁、贾复、陈俊、耿弇、杜茂、寇恂、傅俊、岑彭、坚镡、冯异、王霸、朱佑、任光、祭遵、李忠、景丹、万修、盖延、邳彤、姚期、刘植、耿纯、臧宫、马武、刘隆，后又益以王常、李通、窦融、卓茂，共三十二人。马援以椒房不与。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="049.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="051.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>