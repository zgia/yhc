<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">飞禽(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎乘轩鹤<br>
      <br>
      　　卫懿公好鹤，鹤有乘轩者，及狄人伐卫，受甲者皆曰：“鹤有禄位，何不使战。”是以卫亡。<br>
      <br>
      　　◎翮成纵去<br>
      <br>
      　　僧支道林好鹤。有遗以双鹤者，林铩其羽，鹤反顾懊惜。林曰：“鹤有凌霄之志，何肯为人耳目近玩！”养令翮成，置使飞去。<br>
      <br>
      　　◎羊公鹤<br>
      <br>
      　　昔羊叔子有鹤善舞，尝向客称之。客试使驱来，（氃去立改上宀下艹）氋而不肯舞。故比人之名而不实。<br>
      <br>
      　　◎斥鷃笑鹏<br>
      <br>
      　　《庄子》：穷发之北，有鸟名鹏，抟扶摇而上者九万里，且适南冥，斥鷃笑之曰：“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？”<br>
      <br>
      　　◎打鸭惊鸯<br>
      <br>
      　　吕士隆知宣州，好笞官妓。适杭州一妓到，士隆喜之。一日群妓小过，士隆欲笞之。妓曰：“不敢辞责，但恐杭妓不安耳。”士隆赦之。梅圣俞作打鸭诗：“莫打鸭，惊鸳鸯，鸳鸯新向池中落，不比孤州老鸹鸧。”<br>
      <br>
      　　◎乌<br>
      <br>
      　　燕太子丹质于秦，秦遇之无礼，欲归。秦王不听，谬言曰：“令乌白头马生角，乃可归。”丹仰天叹息，乌即兴白，马为生角，秦王不得已而遣之。<br>
      <br>
      　　◎乌伤颜<br>
      <br>
      　　乌纯孝，父亡，负土筑墓，群乌衔土助之，其吻皆伤，因以名县。《唐雅》曰：“纯黑而反哺者谓之乌，小而腹下白，不能反哺者谓之鸦。”<br>
      <br>
      　　◎燕居旧巢<br>
      <br>
      　　武瓘诗：“花开蝶满枝，花谢蝶还希。惟有旧巢燕，主人贫亦归。”又唐诗：“旧时王谢堂前燕，飞入寻常百姓家。”<br>
      <br>
      　　◎斗鸭<br>
      <br>
      　　陆龟蒙有斗鸭阑。一日，驿使过焉，挟弹毙其尤者。陆曰：“此鸭善人言，欲进上，奈何毙之！”使者尽以囊中金窒其口，徐问人语之状，陆曰：“能自呼其名耳。”使者愤且笑，拂袖上马，陆还其金，曰：“吾戏耳。”<br>
      <br>
      　　◎孝鹅<br>
      <br>
      　　唐天宝末，长兴沉氏畜一母鹅，将死，其雏悲鸣，不复食；母死，啄败荐覆之，又衔刍草列前，若祭状，向天长号而死。沉氏异之，埋于蒋湾，名“孝鹅冢”。<br>
      <br>
      　　◎蔡确鹦鹉<br>
      <br>
      　　蔡确贬新州，有侍姬名琵琶，所蓄鹦鹉甚慧，每为确呼琵琶，及琵琶死，鹦鹉犹呼其名。确赋诗伤之。<br>
      <br>
      　　◎雁丘<br>
      <br>
      　　金元好问过阳曲，见一猎者云：“捕得二雁，内一死，一脱网去，空中哀鸣良久，投地亦死。”好问遂以金赎二雁，瘗之汾水滨，垒土为丘。今为雁丘。<br>
      <br>
      　　◎见弹求鸮<br>
      <br>
      　　《庄子》：长梧子曰：“汝亦太早计，见卵而求时夜，见弹而求炙鸮。”<br>
      <br>
      　　◎燕巢于幕<br>
      <br>
      　　季札如晋，将宿于戚，闻钟声曰：“夫子之在此也，犹燕之巢于幕上，而可以乐乎？”《吕氏春秋》：燕雀处堂，母子相爱，突厥栋焚，燕雀不知。<br>
      <br>
      　　◎禽经<br>
      <br>
      　　金得伯劳之血则昏，铁得鷿鷉之膏则莹，石得鹊髓则化，银得雉粪则枯。翡翠粉金，鵁鶄厌火。<br>
      <br>
      　　◎风雨霜露<br>
      <br>
      　　《禽经》云：风翔则风。风，鸢也。雨舞则雨。雨，商羊也。霜飞则霜。霜，鹔鹴也。露翥则露。露，鹤也。又云：以豚谶风，以鼍谶雨。豚，江豚也。鹊知风，蚁知雨。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="225.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="227.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>