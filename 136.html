<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">著作(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎字挟风霜<br>
      <br>
      　　淮南王刘安撰《鸿烈》二十一篇，字字皆挟风霜之气。扬子云以为一出一入，字直百金。<br>
      <br>
      　　◎月露风云<br>
      <br>
      　　隋李谔书云：“连篇累牍，不出月露之形，积案盈箱，尽是风云之状。”<br>
      <br>
      　　◎文阵雄师<br>
      <br>
      　　唐苏颋文章思若涌泉，张九龄谓同列曰：“苏生之文俊赡无敌，真文阵雄师也。”<br>
      <br>
      　　◎词人之冠<br>
      <br>
      　　唐张九龄七岁能文，太宗时为中书舍人，时号为词人之冠。<br>
      <br>
      　　◎文章宿老<br>
      <br>
      　　唐李峤为凤阁舍人，富才思，文册号令多属为之。前与王、杨接迹，中与崔、苏齐名，学者称为文章宿老。<br>
      <br>
      　　◎口吐白凤<br>
      <br>
      　　汉扬雄作《甘泉赋》，才思豪迈，赋成，梦口吐白凤。<br>
      <br>
      　　◎咽丹篆<br>
      <br>
      　　唐韩愈少时，梦人与丹篆一卷，强吞之，傍有一人拊掌而笑。觉后胸中如物咽，自是文章日丽。后见孟郊，乃梦中傍笑者。<br>
      <br>
      　　◎锦心绣口<br>
      <br>
      　　唐李白送弟序曰：“弟心肝五脏皆绣口耶？不然，何开口成文，挥毫雾散也。”<br>
      <br>
      　　◎宫体轻丽<br>
      <br>
      　　《唐高祖纪》：东海徐摛文体轻丽，时人谓之宫体。<br>
      <br>
      　　◎自出机杼<br>
      <br>
      　　祖莹以文学见重，常语人云：“文章须自出机杼，成一家筋骨，何能共人作生活也！”<br>
      <br>
      　　◎倚马奇才<br>
      <br>
      　　桓温北征鲜卑，召袁宏倚马前作露布，手不停笔，俄得七纸，殊可观。<br>
      <br>
      　　◎文不加点<br>
      <br>
      　　江夏太守黄祖大会宾客，有献鹦鹉者，命祢衡曰：“愿先生赋之。”衡揽笔而作，文不加点，辞采甚丽。<br>
      <br>
      　　◎干将莫鎁<br>
      <br>
      　　李邕文名天下，卢藏用曰：“邕之文如干将莫鎁，难与争锋，但虞其伤缺耳。”<br>
      <br>
      　　◎洛阳纸贵<br>
      <br>
      　　左思作《三都赋》，豪贵之家竞相传写，洛阳为之纸贵，邢邵文章典丽，每文一出，京师传写，为之纸贵。<br>
      <br>
      　　◎此愈我疾<br>
      <br>
      　　陈琳少有辩才，草檄成以呈曹公。公先苦头疯，是日卧读琳檄，翕然而起，曰：“此愈我疾！”<br>
      <br>
      　　◎台阁文章<br>
      <br>
      　　欧阳文忠曰：“文章有两等，有山林草野之文，有朝廷台阁之文。”王安石曰：“文章须官样，岂亦谓有台阁气耶？”<br>
      <br>
      　　◎捕龙搏虎<br>
      <br>
      　　柳宗元曰：人见韩昌黎《毛颖传》，大叹以为奇怪。余读其文，若捕龙蛇，搏虎豹，急与之角，而力不敢暇。<br>
      <br>
      　　◎捕长蛇骑生马<br>
      <br>
      　　唐孙樵书玉川子《月蚀歌》、韩吏部《进学解》，莫不拔地倚天，句句欲活，读之如赤手捕长蛇，不施鞅勒骑生马。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="135.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="137.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>