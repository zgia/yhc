<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">虫鱼</h3>

  <div class="row">
    <div class="col-lg-12 col-md-12 col-sm-12 col-xs-12">

      　　鱼瘦而生白点者，名虱，用枫树皮投水中，即愈。<br>
      <br>
      　　鳖与蝤蛑被蚊子一叮，即死。<br>
      <br>
      　　水中浮萍晒干，熏蚊子则死。<br>
      <br>
      　　马蚁畏肥皂。<br>
      <br>
      　　蛇畏姜黄。<br>
      <br>
      　　稻草索悬数条于壁上，则蝇不来。<br>
      <br>
      　　蚕畏雷，亦畏鼓，闻鼓声，则伏而不起。<br>
      <br>
      　　令蛙不鸣，三五日以野菊花为末，顺风吹之。<br>
      <br>
      　　辟蝇，腊月猪油以瓶悬厕上。<br>
      <br>
      　　麻叶烧烟，能辟蚊子。<br>
      <br>
      　　陈茶末烧烟，蝇速去。<br>
      <br>
      　　治壁虱，荞麦秆作茬，可除。<br>
      <br>
      　　五月五日，取田中紫萍晒干，取伏翼血渍之又晒，又渍数次，为末作香烧之，大去蚊蚋。<br>
      <br>
      　　一云烧蝙蝠屎，可辟蚊子。<br>
      <br>
      　　蚊蜃之属，得飞燕食之，则能变化。<br>
      <br>
      　　蜃之吐气成楼台，所以诱燕也。<br>
      <br>
      　　凡鱼虾蟮入夜皆朝北方。<br>
      <br>
      　　蜜蜂桶用黄牛粪和泥封之，能辟诸虫，蜜有收，蜂亦不他去，极妙。
      收蜜蜂，先以水洒之，蜂成一团，遂嚼薄荷，以水喷之。再以薄荷涂手，徐徐拂拭，赶入桶中安干燥处。盖蜂畏薄荷，不螫人。<br>
      <br>
      　　蚕食而不饮，二十二日而化蝉，饮而不食，三十日而蜕。<br>
      <br>
      　　蜉蝣不食不饮，三日而死。<br>
      <br>
      　　辟蚊及诸虫，以苦楝子、柏子、菖蒲为末，慢火烧之，闻者即去。<br>
      <br>
      　　辟蚊蚋，以干鳗鲡骨烧之，令化为水。<br>
      <br>
      　　干菖蒲切片，置床褥下，可除壁虱。<br>
      <br>
      　　头上虱，藜芦为末，糁擦其发中，经宿，虱皆干死自落。<br>
      <br>
      　　去头上虱，轻粉少许，糁头上一二日，自死。<br>
      <br>
      　　八角虱，多在阴毛上，用轻粉敷之，脱去。 象粪能去壁虱，取其所食余草打荐，永无壁虱。<br>
      <br>
      　　辣蓼晒干铺席上，除壁虱。<br>
      <br>
      　　芸香置于帙中，辟蠹鱼；置席下，去壁虱。<br>
      <br>
      　　虱入耳，以猪毛蘸胶卷入，粘出之。<br>
      <br>
      　　断毡中蛀虫，鳗鱼骨烧烟熏之；置其骨于衣箱中，断白鱼诸虫咬衣服。<br>
      <br>
      　　烧烟熏屋舍，免竹木生蛀虫。<br>
      <br>
      　　人为山中大蚁伤，急以地上土擦伤处，则不痛。<br>
      <br>
      　　治厕中蛆，以莼菜一把投厕缸中，即无。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="259.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="261.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>