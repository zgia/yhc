<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">书画(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎董北苑<br>
      <br>
      　　沈存中云南中士，时有北苑董源善画，尤工秋岚近景，为写江南山水，可为奇峭。其后建康僧巨然，祖述绵法，皆臻妙理。<br>
      <br>
      　　◎王摩诘<br>
      <br>
      　　唐王维字摩诘，别墅在辋州，常画《辋州图》，山谷盘郁，云水飞连，意在尘外，怪生笔端。秦太虚云：“予病，高符仲携《辋川图》示予曰：‘阅此可愈病。’予喜甚，恍然若与摩诘同入辋川，数日病愈。”<br>
      <br>
      　　◎李龙眠<br>
      <br>
      　　舒城李公麟号龙眠，工白描，人物远师陆、吴，牛马斟酌韩、戴，山水出入王、李。作画多不设色，纯用澄心堂纸为之。唯临摹古画，用绢素。着色笔法，如行云流水，当为宋画中第一。<br>
      <br>
      　　◎画仕女<br>
      <br>
      　　仕女之工，在于得其闺阁之态。唐周昉、张萱，五代杜霄、周文矩，下及苏汉臣辈，皆得其妙，不在施朱傅粉、镂金佩玉以为工。<br>
      <br>
      　　◎画人物<br>
      <br>
      　　人物于画，最为难工，顾陆世不多见。吴道子画家之圣。至宋李龙眠一出，与古争先，得龙眠画三纸，可敌道子画二纸，可敌虎头画一纸，其轻重相悬类若此。<br>
      <br>
      　　◎扇上图山水<br>
      <br>
      　　《南史》：萧贲，竟陵王子良之孙。善书画，常于扇上为图山水，咫尺之内，便觉万里为遥。矜慎不传，自娱而已。<br>
      <br>
      　　◎画圣<br>
      <br>
      　　北齐杨子华画马于壁，每夜必踶啮长鸣，如索水草。人谓之“画圣”。<br>
      <br>
      　　◎颊上三毛<br>
      <br>
      　　顾上康画裴叔则，颊上三毛，神采愈俊。画殷荆州像，荆州目眇，顾乃明点瞳子，飞白拂其上，如轻云之蔽日，殷贵其妙。<br>
      <br>
      　　◎周昉传真<br>
      <br>
      　　周昉善传真。郭令公为其婿赵纵写照，令韩干写，复令昉写，莫辨其优劣。赵国夫人曰：“二画俱似。前画空得赵郎形貌，后画兼得其神气、性情、笑语之姿。”<br>
      <br>
      　　◎一丘一壑<br>
      <br>
      　　顾长康画谢幼舆在岩石里，人问其所以，顾曰：“谢云：‘一丘一壑，自谓过之。’此子宜置丘壑中。”<br>
      <br>
      　　◎传神阿堵<br>
      <br>
      　　顾长康画人，或数年不点目睛。人问其故，顾曰：“四体妍蚩，本无关于妙处，传神写照，正在阿堵中。”<br>
      <br>
      　　◎郑虔三绝<br>
      <br>
      　　唐郑虔善画山水，尝自写其诗并画，以献帝，大署其尾，曰：“郑虔三绝。”<br>
      <br>
      　　◎画风鸢<br>
      <br>
      　　郭恕先寓岐山下，有富人子喜画，日给醇酒，待之甚厚，久乃以情言，且致匹素。郭为画小童，持线车放风鸢，引线数丈，满之。富人子大怒。与郭遂绝。<br>
      <br>
      　　◎维摩像<br>
      <br>
      　　顾恺之于瓦棺寺画一维摩相，闭户揣摩百余日。画毕，将欲点睛，谓僧曰：“第一日开者，令施十万，第二日五万，第三日开，如例。”及开，光明照寺，施者填门。<br>
      <br>
      　　◎画花鸟<br>
      <br>
      　　五代时，黄荃与子居寀，并画花卉，谓之写生。妙在傅色不用笔墨，俱以轻色染成，谓之没骨图。<br>
      <br>
      　　◎画枝叶蕊萼<br>
      <br>
      　　江南徐熙，先落笔以写其枝叶蕊萼，然后着色，故骨气丰神，为古今绝笔。<br>
      <br>
      　　◎韩干马<br>
      <br>
      　　唐明皇令韩干睹御府所藏画马，干曰：“不必观也，陛下厩马万匹，皆是臣师。”<br>
      <br>
      　　◎戴嵩牛<br>
      <br>
      　　戴嵩善画牛。画牛之饮水，则水中见影；画牧童牵牛，则牛瞳中有牧童影。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="146.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="148.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>