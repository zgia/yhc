<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">露雾</h3>

  <div class="row">
    <div class="col-lg-12 col-md-12 col-sm-12 col-xs-12">

      　　露【露一名天乳，一名天酒】雾<br>
      <br>
      　　冰<br>
      <br>
      　　◎花露<br>
      <br>
      　　杨太真每宿酒初消，多苦肺热。凌晨，至后苑，傍花口吸、花露以润肺。<br>
      <br>
      　　◎仙人掌露<br>
      <br>
      　　汉武帝建柏梁台，高五十丈，以铜柱置仙人掌，擎玉盘，以承云表之露，和玉屑服之，以求仙也。<br>
      <br>
      　　◎露<br>
      <br>
      　　夜气着物为露。《玉篇》曰：“天之津液，下所润万物也。”<br>
      <br>
      　　◎雾<br>
      <br>
      　　地气上，天不应也。《元命苞》曰：“阴阳乱为雾，气蒙冒覆地之物。”<br>
      <br>
      　　◎冰<br>
      <br>
      　　冬水所结<br>
      <br>
      　　天寒地冻，则水凝结而坚也。<br>
      <br>
      　　◎甘露<br>
      <br>
      　　梁诏，贵县人，以孝名，有甘露着松树上。后为广东提刑干官。苏轼询知状，为署其斋曰“甘露”，林曰“瑞松”，其读书处曰“熏风”。<br>
      <br>
      　　◎作十里雾<br>
      <br>
      　　神农氏世衰，诸侯相侵伐，炎帝榆罔，弗能征。轩辕修德治兵，以征不享。与蚩尤战于涿鹿，蚩尤作雾十里，以迷轩辕，乃以指南车擒杀之。<br>
      <br>
      　　◎伐冰之家<br>
      <br>
      　　卿大夫以上丧祭，用冰者也。<br>
      <br>
      　　◎冰人冰泮<br>
      <br>
      　　晋令狐策梦立冰上，与冰下人语。索占之，曰：“为阳语阴，媒介事也。当为人作媒，冰泮成婚。”后太守田豹，为子求张嘉贞女，使策为媒，果于仲春成婚。故今称媒人亦曰“冰人”。《诗经》曰：“迨其冰泮。”<br>
      <br>
      　　◎冰生于水<br>
      <br>
      　　《荀子》：“冰生于水而寒于水。”比后进之过于先生也。<br>
      <br>
      　　◎冰山<br>
      <br>
      　　唐杨国忠为右相，或劝陕郡进士张彖谒国忠，曰：“见之，富贵立可图。”彖曰：“君辈倚杨右相若泰山，吾以为冰山耳。若皎日既出，君辈得无失所恃乎？”遂隐居嵩山。<br>
      <br>
      　　◎冰柱<br>
      <br>
      　　明正德十年，文安县一日河水忽僵立，风色甚寒，冻结为柱，高围俱五丈，中空而旁穴。数日，流贼过县，乡民走入穴中避之，赖以保全者，何啻百万！<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="010.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="012.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>