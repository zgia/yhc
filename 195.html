<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">形体(5)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎唇亡齿寒<br>
      <br>
      　　《左传》：晋侯复假道于虞以伐虢。宫子奇谏曰：“虢，虞之表也。谚所谓辅车相依，唇亡齿寒者，甚虞之谓也。”<br>
      <br>
      　　◎足上首下<br>
      <br>
      　　《庄子》：失信于俗，谓之倒置之民，犹足上首下，倒置尊卑也。<br>
      <br>
      　　◎扬眉吐气<br>
      <br>
      　　李白《与韩朝宗书》：今天下以君侯为文章之司命，人物之权衡，一经品题，便作佳士。何惜阶前盈尺之地，不使白扬眉吐气，激昂青云耶！<br>
      <br>
      　　◎推心置腹<br>
      <br>
      　　《史记》：萧王推赤心，置人腹中。<br>
      <br>
      　　◎方寸已乱<br>
      <br>
      　　《三国志》：徐庶母为曹操所获，庶辞先主曰：“本欲与将军共图王霸之业，今失老母，方寸乱矣，请从此辞。”<br>
      <br>
      　　◎黑甜息偃<br>
      <br>
      　　东坡诗：“三杯软饱后，一枕黑甜余。”《诗经》：“或偃息在床。”<br>
      <br>
      　　◎肉眼<br>
      <br>
      　　《唐摭言》：郑光业赴试，夜有人突入邸舍，郑止之宿。其人又烦郑取水煎茶，郑欣然从之。后郑状元及第，其人启谢曰：“既取杓水，又煎碗茶，当时不识贵人。凡夫肉眼，今日俄为后进，穷相骨头。”<br>
      <br>
      　　◎青睛<br>
      <br>
      　　《南史》：徐陵目有青睛，人以为聪慧之相。<br>
      <br>
      　　◎丹心<br>
      <br>
      　　又心曰丹府，心神曰丹元。<br>
      <br>
      　　◎腆颜<br>
      <br>
      　　《文选》：“明目腆颜，曾无愧畏。”<br>
      <br>
      　　◎可口<br>
      <br>
      　　《庄子》：樝梨橘柚，皆可于口。<br>
      <br>
      　　◎置之度外<br>
      <br>
      　　《汉史》：光武帝曰：“当置此两子于度外。”谓隗嚣、公孙述也。<br>
      <br>
      　　◎秦人视越<br>
      <br>
      　　韩文：秦人之视越人，忽言不加喜戚于其心。<br>
      <br>
      　　◎行尸走肉<br>
      <br>
      　　《拾遗记》：任未曰：“好学者虽死犹存，不学者虽存，行尸走肉耳！”<br>
      <br>
      　　◎颜甲<br>
      <br>
      　　《琐言》：进士王光远，干索权豪无厌，或遭挞唇，略无改悔。时人云：“光远颜厚如十重铁甲。”<br>
      <br>
      　　◎高髻<br>
      <br>
      　　后汉马廖疏云：“吴王好剑客，百姓多疮瘢；楚王好细腰，宫中多饿死。”“城中好高髻，四方高一尺；城中好广眉，四方且半额；城中好大袖，四方全匹布。”<br>
      <br>
      　　◎面谩<br>
      <br>
      　　樊哙愿得十万众，横行匈奴中。季布曰：“哙妄言，是面谩！”<br>
      <br>
      　　◎掉舌<br>
      <br>
      　　汉郦生说齐王与汉平。蒯彻言于韩信曰：“郦生一士，伏轼掉三寸舌，下齐七十余城。”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="194.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="196.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>