<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">滥爵</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎麒麟楦<br>
      <br>
      　　唐杨炯每呼朝士为麒麟楦，或问之，炯曰：“今之扮麒麟者，必修饰其形，覆之驴上，象貌宛然；及去其皮，还是驴耳。无德而朱紫，何以异是！”<br>
      <br>
      　　◎白版侯<br>
      <br>
      　　唐武后时，封侯者众，铸印不给，遂有以白版封侯者。<br>
      <br>
      　　◎斜封官<br>
      <br>
      　　唐太平公主与安乐等七公主皆开府，而主府官属皆滥用，悉出屠贩，纳资求官，降墨敕，斜封授之，故号斜封官。<br>
      <br>
      　　◎铜臭<br>
      <br>
      　　汉灵帝鬻官爵。崔烈进钱五百万为司徒。常问其子钧曰：“吾居三公，外议若何？”钧曰：“大人少有英称，历位卿守，论者但嫌其铜臭耳。”<br>
      <br>
      　　◎斗酒博梁州<br>
      <br>
      　　汉孟沱以一斗葡萄酒遗张让，得梁州刺史。东坡诗云：“伯一斗酒博梁州。”<br>
      <br>
      　　◎烂羊头关内侯<br>
      <br>
      　　更始刘圣公纳赵萌女为后，委政于萌，日夜饮宴后庭，群小膳夫，滥受美爵。长安人语曰：“灶下养，中郎将。烂羊胃，骑都尉。烂羊头，关内侯。”<br>
      <br>
      　　◎貂不足，狗尾续<br>
      <br>
      　　晋赵王伦篡位，同谋者越阶次，奴隶厮奴，亦加爵位。每会，貂蝉盈座。时人语曰：“貂不足，狗尾续。”<br>
      <br>
      　　◎弥天太保<br>
      <br>
      　　更始时，官爵太滥，有弥天太保、遍地司空之称。<br>
      <br>
      　　◎欋椎碗脱<br>
      <br>
      　　武后时滥用人，时人为之语曰：“欋椎侍御史，碗脱校书郎。”四齿耙为欋椎，言用官之滥，如用耙齿椎聚之多。碗，小盂也。碗脱之形模，言个个相似也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="096.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="098.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>