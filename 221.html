<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">草木(5)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎巨楠<br>
      <br>
      　　赤城阁前有巨楠，高数十寻，围三十尺，世传范寂手植。寂得长生久视之术，先主累，召不赴，封逍遥公。<br>
      <br>
      　　◎希夷所种<br>
      <br>
      　　《方舆胜览》云：普州硗瘠，无异产，惟铁山枣、崇龛梨、天池藕三者，皆希夷所种。<br>
      <br>
      　　◎骑鲸柏<br>
      <br>
      　　大邑凤凰山有紫柏十围，根盘巨石上，号骑鲸柏。<br>
      <br>
      　　◎芦根<br>
      <br>
      　　秦始皇以东南气王，凿连江之九龙山，得芦根一茎，长数丈，断之有血，因名其山曰荻芦峡。<br>
      <br>
      　　◎榕树门<br>
      <br>
      　　桂林府之南门也。唐筑门时，榕一株，久跨门内外，盘错至地，生成门状，车马往来，径于其下。杨基诗云“榕树城门却倒垂”是也。<br>
      <br>
      　　◎苴草<br>
      <br>
      　　广西产，状如茅，食之令人多寿。暑月置盘筵中，蝇蚊不近，物亦不速腐，亦名不死草。又有木生子，形如猪肾，能解药毒，名猪腰子。<br>
      <br>
      　　◎罗浮橘<br>
      <br>
      　　严州城南，其山峻险不易登，上有罗浮橘一株，熟时风飘堕地，得者传为仙橘云。<br>
      <br>
      　　◎玉芝<br>
      <br>
      　　会稽陶堰岭出花生，叶下其根岁生一臼，取以面裹熟食，可辟谷。<br>
      <br>
      　　◎百谷<br>
      <br>
      　　《名物通》：粱者，黍稷之总名。稻者，溉种之总名。菽者，众豆之总名。三谷各二十种，为六十种。蔬果助谷各二十种，共为百谷。<br>
      <br>
      　　◎君子竹<br>
      <br>
      　　东坡诗：“惟有长身六君子，猗猗犹得似淇园。”又亦竹之类，生水边，长数丈，围尺五寸，一节相去六七尺。<br>
      <br>
      　　◎樗栎<br>
      <br>
      　　《庄子》：吾有大树，人谓之樗。其大本，拥肿而不中绳墨；其小枝，卷曲而不中规矩。《通志》：南多槲，北多栎，似樗，即柞栎也。古云：社栎以不材故寿。<br>
      <br>
      　　◎楩楠<br>
      <br>
      　　《文选》：楩、楠、豫章皆名克胜大任之材也。<br>
      <br>
      　　◎瓜田李下<br>
      <br>
      　　《文选》：君子防未然，不处嫌疑间。瓜田不纳履，李下不整冠。<br>
      <br>
      　　◎熏莸异器<br>
      <br>
      　　《左传》：一熏一莸，十年尚犹有臭。《注》：熏，香草也；莸，臭草也。<br>
      <br>
      　　◎蒲柳先槁<br>
      <br>
      　　《世说》：顾悦之与简文帝同年，发蚤白。帝问之，曰：“松柏之姿，经霜犹茂。蒲柳之姿，望秋先零。”<br>
      <br>
      　　◎余桃<br>
      <br>
      　　《韩子》：弥子瑕食桃而甘，以半啖卫君，君曰：“爱我哉。”后子瑕得罪，君曰：“是固啖我以余桃者。”<br>
      <br>
      　　◎二桃杀三士<br>
      <br>
      　　齐公孙接、田开疆、古冶子皆勇而无礼。晏子谓景公馈之二桃，令计功而食。三子皆自杀。<br>
      <br>
      　　◎祥桑<br>
      <br>
      　　亳里有桑谷共生于朝，七日大拱，伊陟曰：“妖不胜德。”于是太戊修先王之政，养老问疾，早朝晏退，三日而桑谷死。<br>
      <br>
      　　◎金杏<br>
      <br>
      　　流山出。如梨，黄于橘。汉武访蓬瀛，有献此者，今呼“汉帝果”。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="220.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="222.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>