<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">道教(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎仙人好楼居<br>
      <br>
      　　《郊祀志》：汉武帝以道士公孙卿言仙人好楼居，于是作首山宫，建章安宫、光明宫，千门万户，皆极侈靡，欲神仙来居其上也。<br>
      <br>
      　　◎画水成路<br>
      <br>
      　　吴猛好道术，携弟子回豫章，江水大急，人不得渡。猛以手中扇画江水，横流遂成陆路，徐行而过。少顷，水复如初。<br>
      <br>
      　　◎噀酒救火<br>
      <br>
      　　后汉栾巴为尚书郎，正旦，上赐酒，向蜀噀之，有司奏不敬，巴谢曰：“臣以成都失火，故噀酒救之。”后成都奏失火，得雨而灭，雨中有酒气。<br>
      <br>
      　　◎吐饭成蜂<br>
      <br>
      　　《列仙传》：葛玄从左元放受《九丹经》。仙与客对食，吐饭成大蜂数百，复张口，蜂飞入口，嚼之，又成饭。大旱时，百姓忧之，乃飞符着社，天地晦瞑，大雨如注。<br>
      <br>
      　　◎叱石成羊<br>
      <br>
      　　《神仙传》：黄初平年幼牧羊，有一道士引入金华山石室中，数年，教以导引。其兄初起遍索之，后问一道士，曰：“金华山有牧儿。”兄随往，与初平相见，问羊何在？曰：“在山东。”兄同往，见白石遍山下，平叱之，皆起成羊。<br>
      <br>
      　　◎钻石成丹<br>
      <br>
      　　《真语》：傅先生入焦山，老君与之木钻，使穿一石，厚五尺，云穿此便当得道。傅日夜钻之，经四十七年，石穿，遂得丹升仙。<br>
      <br>
      　　◎剪罗成蝶<br>
      <br>
      　　宋庆历中，有九哥者，浪迹市丐中，燕王呼而赐之酒，因请以技悦王。乃乞黄罗一端，金剪一具，叠而剪碎之，俄成蜂蝶无数，或集王襟袖，或乱栖宫人鬓鬟。九哥复呼之，一一来集，复成一匹罗。中有一空如一蝶之痕，乃宫人偶捉之耳。王曰：“此蝶可复完罗否？”九哥曰：“不必，姑留以表异。”<br>
      <br>
      　　◎羽客<br>
      <br>
      　　唐保大中，道士谭紫霄，号金门羽客。<br>
      <br>
      　　◎外丹内丹<br>
      <br>
      　　道家所烹鼎金石为外丹，吐故纳新为内丹。<br>
      <br>
      　　◎黄冠<br>
      <br>
      　　唐李淳风之父名播，仕隋，弃官为道士，自号黄冠子。<br>
      <br>
      　　◎卧风雪中<br>
      <br>
      　　谭峭，字景升，冬则衣绿布衫，或卧雪中；父常遣家僮寻访，寄冬衣及钱帛。景升得之，即分给贫寒者；或寄酒家，一无所留。<br>
      <br>
      　　◎八仙<br>
      <br>
      　　汉钟离，名权，字云房，以裨将从周处与齐万年战，败，跳终南山，遇东华王真人。至唐始一出，度吕岩，自称天下都散汉。<br>
      <br>
      　　吕纯阳，名岩，字洞宾。举进士不第，遇钟离，同憩一肆中，钟离自起炊爨。吕忽昏睡，以举子赴京，状元及第，历官清要，前后两娶贵家女，五子十孙，簪笏满门，如此四十年。后居相位，独相十年，权势熏灼，忽被重罪，籍没家资，押赴云阳，身首异处。忽然惊醒，方兴浩叹。钟离在傍，炊尚未熟，笑曰：“黄粱犹未熟，一梦到华胥。”吕惊曰：“君知我梦耶？”钟离曰：“子适来之梦，升沉万态，荣瘁多端，五十年间，止为俄顷，非有大觉，焉知人世真一大梦也。”洞宾感悟，遂拜钟离求其超度。<br>
      <br>
      　　蓝采和，不知何许人，常衣破蓝衫，黑木腰带，跣一足，靴一足，醉则持三尺大拍板，行歌云：“踏踏歌，蓝采和，世界能几何？红颜一春树，光阴一掷梭。古人滚滚去不返，今人纷纷来更多。朝骑鸾凤到碧落，暮见桑田生白波。”词多率尔而作。后至濠梁，忽然轻举，掷下靴带拍板，乘云而去。<br>
      <br>
      　　韩湘子，昌黎从侄，少学道，落魄他乡，久而始归。值昌黎诞日，怒其流落，湘子曰：“无怒也！请献薄技。”因为顷刻花，每瓣书一联云：“云横秦岭家何在？雪拥蓝关马不前。”昌黎不悟，遗之去。后果谪潮州，至蓝关，湘子来候。昌黎乃悟，因吟三韵，以补前诗，竟别。<br>
      <br>
      　　张果老，隐恒州中条山，见召于唐。开元中，宠遇与叶静能比。自言尧时官侍中，叶公密识曰：“此混沌初分白蝙蝠精也。”授银紫光禄大夫，放归。天宝时尸解。《明皇杂录》：张果老隐于中条山，常乘白驴，日行万里，夜即叠之，置箱箧中，乃纸也，乘则以水噀之，复成驴。<br>
      <br>
      　　曹国舅，不知其名，言丞相曹彬之子，皇后之弟，故称国舅。少而美姿，安恬好静，上及皇后重之。一旦求出家云水，上以金牌赐之。抵黄河，为篙工索渡直急，以金牌相抵。纯阳见而异之，遂拜从得道
      。<br>
      <br>
      　　何仙姑，零陵市人，女也。生而紫云绕室，住云母溪，梦神人教食云母粉，遂行如飞。遇纯阳，以一桃与之，仅食其半，自是不饥。颇能谈休咎。唐天后召见，中路不知所之。<br>
      <br>
      　　铁拐李，质本魁梧，早岁闻道，修真岩穴。一日，赴老君华山之会，嘱其徒曰：“吾魄在此，倘游魂七日不返，以火化之。”徒以母病遄归，忘其期，六日化之。七日果归，失魄无依，乃附一饿殍之尸而起，故形骸跛恶，非其质矣。<br>
      <br>
      　　◎化金济贫<br>
      <br>
      　　王霸，梁时渡江入闽，居西郊之外，凿井炼药，能化黄金。岁饥则售金市米，遍济贫者。<br>
      <br>
      　　◎擗麟脯麻姑<br>
      <br>
      　　王方平尝过蔡经家，遣使与麻姑相闻，俄顷即至。经兴家见之，是好女子，手似鸟爪，衣有文章而非锦绣。坐定，各进行厨，香气达户外，擗麟脯行酒。麻姑云：“接待以来，东海三为桑田矣，蓬莱水又浅矣”宴毕，乘云而去。姑为后赵麻胡秋之女，父猛悍，人畏之。筑城严酷，昼夜不止，惟鸡鸣稍息。姑恤民，假作鸡鸣，群鸡皆应。父觉欲挞之，姑惧而逃入山洞，后竟飞升。<br>
      <br>
      　　◎蓑衣真人<br>
      <br>
      　　何中立，淮阳书生。一旦焚书裂冠，遁至苏，结庐天庆观，披一蓑衣，坐卧不易，妄谈颇验。凡瘵者，与蓑草服之，立愈；不与者，疾必不起。因称之蓑衣真人。宋孝宗遣珰贽问，不言所求。中立掉首曰：“有华人即有番人，有日即有月。”
      珰复命，上曰：“诚如吾心。”盖所求者，恢复大计、中宫虚位两事也。<br>
      <br>
      　　◎自举焚身<br>
      <br>
      　　颜笔仙，宋建炎初，日售笔十则止。遇转运使，饮以斗酒。饮毕，长揖而去，遗笔篮。使左右取而还之，尽力不能胜。凡得其笔者，管中有诗或偈，祸福无不验。年九十七，积苇坐上，自举火焚之，人见其乘火云飞去。<br>
      <br>
      　　◎金书姓名<br>
      <br>
      　　广陵人李珏，以贩籴以业，每斗惟求利两文，以资父母。有籴者授以升斗，俾自量。丞相李珏节制淮南，梦入洞府，见石填金书姓名，内有李珏字，方自喜。有二仙童云：“此乃江阳部民李珏尔。”<br>
      <br>
      　　◎独立水上<br>
      <br>
      　　葛仙公，名玄，有仙术。尝从吴主至溧阳，风大作，舟覆；玄独立水上，而衣履不湿。后白日冲举。勾漏令洪，即其孙也。<br>
      <br>
      　　◎李白题庵<br>
      <br>
      　　许宣平稳城阳山，绝粒不食，颜如四十，行及奔马。时负薪卖于市，尝独吟曰：“负薪朝出卖，沽酒日西归。借问家何处，穿云入翠微。”李白入山寻之，不见，题其庵以归。<br>
      <br>
      　　◎使聘不出<br>
      <br>
      　　墨子名翟，宋人。外治经典，内修道术，著书十篇，号《墨子》。年八十有二，汉武帝遣使聘之，不出，视其颜色，如五十许人。<br>
      <br>
      　　◎冬日卖桃<br>
      <br>
      　　李犊子历数百岁，其颜时壮时老，时好时丑。阳都酒家有女，眉生而连耳，细而长，众异之。会犊子牵一黄犊过，女悦之，遂随去，人不能追也。冬日，常见犊子卖桃李市中。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="198.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="200.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>