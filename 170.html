<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">军旅(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎下马作露布<br>
      <br>
      　　《南史》：傅永拜安远将军，帝叹曰：“上马能杀贼，下马能作露布，惟傅修期能之耳！”<br>
      <br>
      　　◎三箭定天山<br>
      <br>
      　　薛仁贵为行军副总管。九姓众十余万，令骁骑挑战，仁贵发三矢，辄杀三人，虏气慑，皆降。<br>
      <br>
      　　◎三鼓夺昆仑<br>
      <br>
      　　狄青宣抚广西。侬智高守昆仑关，青至宾州，值上元节，大张灯火，首夜宴乐彻晓。次夜复宴，二鼓时，青忽称疾如内，命孙元规主席。少服药乃出，数使人劝劳坐客，至晓未散。忽有驰报云：“是夜三鼓，狄将军已夺昆仑关矣。”<br>
      <br>
      　　◎顺昌旗帜<br>
      <br>
      　　宋刘琦与兀术战于柘皋，虏远望见，大惊曰：“此顺昌旗帜也。”即引兵而去。<br>
      <br>
      　　◎每饭不忘巨鹿<br>
      <br>
      　　汉文帝谓冯唐曰：“昔有为我言李齐之贤，战于巨鹿下。今吾每饭，意未尝不在巨鹿也。”<br>
      <br>
      　　◎铸错<br>
      <br>
      　　唐罗绍威以魏博牙兵骄甚，尽杀之，遂为梁朱温所制，乃谓亲吏曰：“聚六州四十三县铁，铸一个错不成！”<br>
      <br>
      　　◎得陇望蜀<br>
      <br>
      　　司马懿言于曹操曰：“今克汉中，益州震动，进兵临之，势必瓦解。”操曰：“人苦不知足，得陇复望蜀。”<br>
      <br>
      　　◎塞创复战<br>
      <br>
      　　隋张定和，虏刺之中颈，定和以草塞创而战，神气自若，虏遂败走。<br>
      <br>
      　　◎杜伏威<br>
      <br>
      　　唐杜伏威与陈战，射中伏威额，怒曰：“不杀汝，箭不拔！”驰入阵，获所射将，使拔箭，已，斩之。<br>
      <br>
      　　◎首级<br>
      <br>
      　　秦法斩敌一首拜爵一级，故曰“首级”。后人云：“割一首，必割其势，以为一级者非。”<br>
      <br>
      　　◎梓树化牛<br>
      <br>
      　　秦文公伐雍，南山梓树化为牛，以骑击之，不胜。或坠地，解髻披发，牛畏之，入水。秦因置髦头，骑使之先驱。<br>
      <br>
      　　◎勒石燕然<br>
      <br>
      　　燕然，山名，去塞三千里。窦宪大破单于，登燕然山，勒石纪功，颂汉功德。<br>
      <br>
      　　◎九章<br>
      <br>
      　　管子曰：“举日章则昼行，举月章则夜行，举龙章则水行，举虎章则林行，举鸟章则行阪，举蛇章则行泽，举鹊章则行船，兴狼章则行山，举&lt;巾臯&gt;章则载食而驾。”<br>
      <br>
      　　◎啼哭郎君<br>
      <br>
      　　都统制曲端勇悍非常，每与虏战，呼裨将头目，备告以二帝蒙尘，今在五国城中青衣把盏，凡为臣子者闻之痛心，思之切骨，遂放声大哭。将佐军士皆哭，奋身上马，勇气百倍，虏人望之辟易，称为“啼哭郎君”。<br>
      <br>
      　　◎鸽笼分部<br>
      <br>
      　　曲端军分五部，一笼贮五鸽，随点一部，则开笼纵一鸽往，则一部之兵顷刻立至，其速如神，见者气夺。<br>
      <br>
      　　◎玉帐术<br>
      <br>
      　　杜子美诗：“空留玉帐术，愁杀锦城人。”玉帐乃兵家厌胜之方位，主将于其方置军帐，则坚不可犯。其法：黄帝遁甲以月建，后三位取之，如正月建寅，则已为玉帐。<br>
      <br>
      　　◎冠来没处畔<br>
      <br>
      　　陈后主与齐云观，谣曰：“齐云观，寇来没处畔。”故今人避人谓之“畔”。<br>
      <br>
      　　◎府兵<br>
      <br>
      　　西魏始作府兵。隋唐始有番次，入为兵，出为农。周太祖始刺面见。唐末刘仁恭刺民为兵，给廪食，军丁佥补。<br>
      <br>
      　　◎渠答<br>
      <br>
      　　蒺藜也，以铁为之，匝营则撒之四外。<br>
      <br>
      　　◎绕指柔<br>
      <br>
      　　平望湖中掘得一剑，屈之则首尾相就，放手复直如故，锋铓犀利，可断金铁。识者曰：“此古之绕指柔也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="169.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="171.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>