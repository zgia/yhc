<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">雨</h3>

  <div class="row">
    <div class="col-lg-12 col-md-12 col-sm-12 col-xs-12">
      　　【雨神名漭滉本郎，雨师名萍翳】<br>
      <br>
      　　◎商羊舞<br>
      <br>
      　　齐有一足鸟，舞于殿前。齐侯问于孔子，孔子曰：“此鸟名商羊。儿童有谣曰：‘天将大雨，商羊鼓舞。’是为大雨之兆。”后果然。<br>
      <br>
      　　◎石燕飞<br>
      <br>
      　　《湘州记》：零陵山有石燕，遇风雨则起飞舞，雨止还为石。<br>
      <br>
      　　◎洗兵雨<br>
      <br>
      　　武王伐纣，风霁而乘以大雨。散宜生谏曰：“非妖与？”武王曰：“非也，天洗兵也。”<br>
      <br>
      　　◎雨工<br>
      <br>
      　　唐柳毅，过洞庭，见女子牧羊道畔，怪而问之。女曰：“非羊也。此雨工雷霆之类也。”遂为女致书龙宫，妻毅以女。今为洞庭君。<br>
      <br>
      　　◎蜥蜴致雨<br>
      <br>
      　　关中求雨，寻蜥蜴十数，置瓮中，童男女咒曰：“蜥蜴蜥蜴，兴云吐雾，致雨滂沱，放汝归去。”宋咸平时用此法祷雨，屡验。<br>
      <br>
      　　于小春月内雨为液雨。时雨为澍雨。雨雪杂下为雨汁。<br>
      <br>
      　　◎御史雨<br>
      <br>
      　　唐平原有冤狱，天久不雨。颜真卿为御史，按行部邑决狱而雨，号“御史雨”。<br>
      <br>
      　　◎随车雨<br>
      <br>
      　　宋陈戬知处州，时大旱，公下车，雨遂沾足，人谓之随车雨。<br>
      <br>
      　　◎三年不雨<br>
      <br>
      　　于公，东海郡决曹，决狱平恕。海州孝妇少寡，无子，姑欲嫁之，不肯。姑自经。姑女诬告孝妇，捕治，狱成。于公以为冤，太守竟杀之，郡中三年苦旱。后守听于公言，徒步往祭，立雨。<br>
      <br>
      　　◎侍郎雨<br>
      <br>
      　　正统九年，浙江台宁等府久旱，民多疾疫。上遣礼部右侍郎王英，赉香帛往祀南镇。英至绍兴，大雨，水深二尺。祭祀之夕，雨止见星。次日，又大雨，田野沾足。人皆曰：“此侍郎雨也。”<br>
      <br>
      　　◎雨雹如斗<br>
      <br>
      　　汉方储，官太常。永元中郊祀，储言且有天变，宜更择日，上不从。已而风日晴畅。郊还，责其欺罔，因饮鸩死。须臾，而雹大如斗，死者千计。上使召储，无及矣。<br>
      <br>
      　　◎冒雨剪韭<br>
      <br>
      　　郭林宗友人夜至，冒雨剪韭作炊饼。杜诗：“夜雨剪春韭”。<br>
      <br>
      　　◎雨粟雨金钱<br>
      <br>
      　　仓颉造字成，天雨粟，鬼夜哭。大禹时，天雨金三日。翁仲儒家极贫，天雨金十饼，称巨富。熊衮至孝，父母死，不能葬，呼天号泣，天雨钱十万，以终其葬事。<br>
      <br>
      　　◎雨<br>
      <br>
      　　《大戴经》云：天地积阴，温则为雨。雹，雨冰也，盛阳雨水温暖，阴气胁之不相入，则转而为雹。<br>
      <br>
      　　◎毕星好雨<br>
      <br>
      　　月行西南入于毕，则多雨。《易》曰“云行雨施，品物流行。”俗云：“雨三日以往为霖。”小雨曰霡霂，大雨曰霶霈，久雨为霪雨，亦曰天漏。<br>
      <br>
      　　◎祷雨<br>
      <br>
      　　汤有七年之旱，太史占之曰：“当以人祷。”汤曰：“吾所为请雨者，民也。若以人祷，吾请自当。”遂斋戒，剪发断爪，素车白马，身婴白茅，以为牺牲，祷于桑林之野，以六事自责曰：“政不节欤？民失职欤？宫室崇欤？女谒盛欤？苞苴行欤？谗夫昌欤？”言未已，大雨，方数千里。<br>
      <br>
      　　◎霖雨放宫人<br>
      <br>
      　　宋开宝五年，大雨，河决。太祖谓宰相曰：“霖雨不止，得非时政所阙。朕恐掖庭幽闭者众。”因告谕后宫：“有愿归其家者，具以情言。”得百名，悉厚赐遣之。<br>
      <br>
      　　◎上图得雨<br>
      <br>
      　　宋神宗七年，大旱，岁饥，征敛苛急，流民扶携塞道，羸疾无完衣，或茹木实草根，至身被锁械，而负瓦揭木，卖以偿官，累累不绝。监安上门郑侠乃绘所见为图，发马递上之言：“陛下亲臣图，以行臣之言，一日不雨，乞斩臣，以正欺君之罪。”帝见图长叹，寝不能寐。翌旦，命罢新法十八事。民闻之，欢呼相贺。是日，大雨，远近沾洽。<br>
      <br>
      　　◎商霖<br>
      <br>
      　　宋徽宗时，蔡京久盗国柄，中外怨疾。商英能立异同，更称为贤，帝因人望而相之。时久旱，彗星中天，商英受命。是夕，彗不见。明日，雨。帝喜书“商霖”二字赐之。<br>
      <br>
      　　◎兵道雨<br>
      <br>
      　　明蔡懋德，以参政备兵真定。天久旱，尺寸土皆焦。懋德祷雨辄应，属邑民争迎之。祷所至，即雨，民欢呼曰“兵道雨”。<br>
      <br>
      　　◎大雹示警<br>
      <br>
      　　周孝王命秦非子主马于、渭之间，马大蕃息，王封为附庸之君，邑于秦，使续伯益后。其日大雨雹，牛马死，江汉俱冻。<br>
      <br>
      　　明天启二年，大雨雹着屋，瓦碛俱碎，禾稼多伤。<br>
      <br>
      　　◎雨血<br>
      <br>
      　　元顺帝二年正月朔，雨血于汴梁，着衣皆赤。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="007.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="009.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>