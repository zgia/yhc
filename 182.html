<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">饮食(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎卢仝七碗<br>
      <br>
      　　卢仝歌：一碗喉吻润，二碗破孤闷；三碗搜枯肠，惟有文字五千卷；四碗发轻汗，平生不平事，尽向毛孔散；五碗肌骨清，六碗通仙灵；七碗吃不得也，惟觉两腋习习清风生。<br>
      <br>
      　　◎九难<br>
      <br>
      　　《茶经》言茶有九难；阴采夜焙，非造也；嚼味嗅香，非别也；膻鼎腥瓯，非器也；膏薪庖炭，非火也；飞湍壅潦，非水也；外熟内生，非汤也；碧粉缥尘，非茶也；操艰搅遽，非煮也；夏兴冬废，非饮也。<br>
      <br>
      　　◎六物<br>
      <br>
      　　《月令》；乃命大酋，秫稻必齐，曲櫱必时，湛炽必洁，水泉必香，陶器必良，火齐必得，兼用六物，大酋监之，无有差忒。<br>
      <br>
      　　◎昆仑觞<br>
      <br>
      　　魏贾锵有苍头善别水，常令乘小艇于黄河中流，以瓠匏接河源水，一日不过七、八升，经宿，色如绛，以酿酒，名昆仑觞。芳味世间所绝。<br>
      <br>
      　　◎白堕鹤觞<br>
      <br>
      　　河东刘白堕善酿，六月以罂贮酒，暴于日中，经一旬，其酒不动，饮之者香美，醉而经月不醒。朝贵相飨，逾于千里。以其远至，号曰鹤觞，如鹤之一飞千里也。<br>
      <br>
      　　◎椒花雨<br>
      <br>
      　　杨诚斋退居，名酒之和者曰金盘露，劲者曰椒花雨。<br>
      <br>
      　　◎鲁酒<br>
      <br>
      　　楚会诸侯，鲁赵皆献酒于楚王。主酒吏求酒于赵，赵不与，吏怒，乃以赵厚酒易鲁薄酒献之，楚王以赵酒薄，遂围邯郸。故曰：“鲁酒薄而邯郸围。”<br>
      <br>
      　　◎酿王<br>
      <br>
      　　汝阳王琎，自称“酿王”。种放号“云溪醉侯”。蔡邕饮至一石，常醉，在路上卧。人名曰“醉龙”。李白嗜酒，醉后文尤奇，号为“醉圣”。白乐天自称“醉尹”，又称“醉吟先生”。皮日休自称“醉士”。王绩称“斗酒学士”，又称“五斗先生”。山简称“高阳酒徒”。<br>
      <br>
      　　◎狂花病叶<br>
      <br>
      　　饮流，谓睚眦者为狂花；谓目睡者为病叶。<br>
      <br>
      　　◎八珍<br>
      <br>
      　　龙肝、凤髓、豹胎、猩唇、鲤尾、鸮炙、熊掌、驼峰。<br>
      <br>
      　　◎内刚八珍<br>
      <br>
      　　一淳熬，二淳母，三炮豚，四炮牂，五捣珍，六渍，七熬，八肝膋。盖烹饪之八法，养老所用也。<br>
      <br>
      　　◎麟脯<br>
      <br>
      　　王方平至蔡经家，与麻姑共设肴膳，擗麟脯而行酒。<br>
      <br>
      　　◎牛心炙<br>
      <br>
      　　王右军年十三，谒周顗，顗异之。时绝重牛心炙，座客未啖，顗先割以啖之，于是始知名。<br>
      <br>
      　　◎五侯鲭<br>
      <br>
      　　王氏五侯，各署宾客，不相来往。娄护传食五侯间，尽得其欢心，竞致奇膳，护合以为鲭，世称五侯鲭，为世间绝味。<br>
      <br>
      　　◎醒酒鲭<br>
      <br>
      　　齐世祖幸芳林园，就侍中虞悰求扁米粣，虞献粣及杂肴数十舆，大官鼎味不及也。上就虞求诸饮食方，虞秘不肯出，上醉后，体不快，悰乃献醒酒鲭一方而已。<br>
      <br>
      　　◎甘露羹<br>
      <br>
      　　李林甫婿郑平为省郎，林甫见其须鬓斑白，以上所赐甘露羹与之食，一夕而须鬓如黳。<br>
      <br>
      　　◎玉糁羹<br>
      <br>
      　　东坡云：“过子忽出新意，以山芋作玉糁羹，色香味皆奇绝。天上酥酡则不可知，人间决无此味也。”诗曰：“香似龙涎仍酿白，味如牛乳更全清。莫将南海金齑脍，轻比东坡王糁羹。”<br>
      <br>
      　　◎三升良醪斗酒学士<br>
      <br>
      　　唐王绩，字无功，武德初，待诏门下省。故事官给酒日三升，或问：“待诏何乐耶？”答曰：“三升良酝可慰耳。”侍中陈叔达闻之，日给一斗，号“斗酒学士”。<br>
      <br>
      　　◎六和汤<br>
      <br>
      　　医家以酸养骨，以辛养节，以苦养心，以咸养脉，以甘养肉，以滑养窍。<br>
      <br>
      　　◎段成式食品<br>
      <br>
      　　有寿木花，玄木叶，梦泽芹，具区菁，杨朴姜，招摇桂，越略囷，长泽卯，三危露，昆仑茾、蒲叶菘、竹根粟、麻湖菱、绿施笋。<br>
      <br>
      　　◎伞子盐<br>
      <br>
      　　朐（月忍）县盐井，有盐方寸中央隆起，如张伞，名曰“伞子盐”。<br>
      <br>
      　　◎鸡栖半露<br>
      <br>
      　　晋符郎善识味。会稽王导子为设精馔。讫，问关中，味孰若于此。郎曰：“皆好，唯盐少生。”即问宰夫，如其言。或杀鸡以飨之，郎曰：“此鸡栖恒半露。”问之，亦验。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="181.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="183.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>