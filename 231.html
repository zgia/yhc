<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">走兽(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎辟寒犀<br>
      <br>
      　　《开元遗事》：交趾进犀角，色黄如金。冬月置殿中，暖气如熏。上问使者，曰：“此辟寒犀也。”<br>
      <br>
      　　◎养虎遗患<br>
      <br>
      　　汉王欲东归，张良曰：“汉有天下大半，楚兵饥疲，今释不击，此养虎自遗患也。”王从之。<br>
      <br>
      　　◎狐假虎威<br>
      <br>
      　　楚王问群臣：“北方畏昭奚恤，何哉？”江乙曰：“虎得一狐，狐曰：‘子毋食我，天帝令我长百兽。不信，吾先行，子随后观。’兽见皆走。虎不知兽畏己，以为畏狐也。今北方非畏昭奚恤，实畏王甲兵也。”<br>
      <br>
      　　◎狐疑<br>
      <br>
      　　狐疑者，狐性多疑，故心不决曰“狐疑”。<br>
      <br>
      　　◎黔驴之技<br>
      <br>
      　　柳文：黔无驴，有好事者船载以入，放之山下。虎见庞然大物，环林间视之。驴一鸣，虎大骇，以为且噬己。然往来视之，览无异能。益习其声。稍近，宕、倚、冲、冒。驴不胜怒，蹄之。虎因喜，计之曰：“技止此矣！”跳梁大啖，断其喉，尽其肉，乃去。<br>
      <br>
      　　◎马首是瞻<br>
      <br>
      　　晋荀偃曰：“鸡鸣而驾，塞井夷灶，惟余马首是瞻！”<br>
      <br>
      　　◎不及马腹<br>
      <br>
      　　楚伐宋，宋告急于晋。晋侯欲救之，伯宗曰：“不可。古人有言曰：‘虽鞭之长，不及马腹。’天方授楚，不可与争。”<br>
      <br>
      　　◎塞翁失马<br>
      <br>
      　　《北史》：塞上翁匹马亡入胡，人吊之。翁曰：“安知非福乎？”后马将骏马归。人贺之，翁曰：“安知非祸乎？”后其子骑，折髀，人吊之，翁曰：“又安知非福乎？”后兵，出丁壮者，免其子，以跛相保。<br>
      <br>
      　　◎弃人用犬<br>
      <br>
      　　晋灵公饮赵盾酒，伏兵将攻之，其右提弥明知之，趋登，扶盾以下。公嗾夫獒焉，明搏而杀之。盾曰：“弃人用犬，虽猛何为？”<br>
      <br>
      　　◎跖犬吠尧<br>
      <br>
      　　汉高祖既杀韩信，诏捕蒯彻。既至，上曰：“若教淮阴侯反乎？”对曰：“然。秦失其鹿，天下共逐之。高材捷足者先得焉。跖之犬吠尧，尧非不仁，吠非其主也。”<br>
      <br>
      　　◎指鹿为马<br>
      <br>
      　　秦赵高欲专权，乃先设验，持鹿献二世，曰：“马也！”二世笑曰：“丞相误也，谓鹿为马。”问左右，或默，或言。高阴中言鹿者以法。<br>
      <br>
      　　◎守株待免<br>
      <br>
      　　《韩子》：宋人有耕者，田畔有株，兔走触之，折颈而死，因释耕守株，觊复得兔，为宋国笑也。<br>
      <br>
      　　◎多歧亡羊<br>
      <br>
      　　《列子》：杨子之邻人亡羊，既率其党，又请杨子竖追之。杨子曰：“嘻！亡一羊，何追之众？”众曰：“多歧。”既反，问：“获羊乎？”曰：“亡之矣。”曰“奚亡之？”曰：“歧路之中又有歧焉，吾不知所之，所以反也。”<br>
      <br>
      　　◎飞越峰<br>
      <br>
      　　洪武初，夷人献良马十，其一白者，乃得之贵州养龙坑。坑旁水深而远，下有灵物，春和多系牝马，云雾晦冥，必有与马接，其产即龙驹。故此马首高九尺，长丈余，莫可控御。敕典牧者囊沙四百斤，压而乘之，行如电蹑，片尘不惊，赐名“飞越峰”，命学士宋濂赞。<br>
      <br>
      　　燧人氏始着物虫鸟兽之名。鲧始服牛。相士始乘马。伏羲始畜牺牲。夏后氏始食卵。汉文帝始剦洁六畜。后魏始禁宰牛马。唐高祖始断屠。<br>
      <br>
      　　◎黄耳<br>
      <br>
      　　陆机有快犬曰“黄耳”，性黠慧，能解人语，随机入洛。久无家问，作书以竹筒戴犬项，令驰归，复得报还洛。今有“黄耳冢”。<br>
      <br>
      　　◎白鹿夹毂<br>
      <br>
      　　汉郑弘为淮阴守，岁旱，弘行田间，雨即至。时有白鹿在道，夹毂而行。主簿贺曰：“闻三公车轮鹿，明公必大拜矣！”果验。<br>
      <br>
      　　◎麈<br>
      <br>
      　　出终南诸山。鹿之大者曰麈，群鹿随之，视麈尾为响道，故古之谈者挥焉。<br>
      <br>
      　　◎飞鼠<br>
      <br>
      　　其物飞而生子。难产者，以皮覆之则易，故又名“催生”。<br>
      <br>
      　　◎糖牛<br>
      <br>
      　　桂平出。里人知牛嗜盐，乃以皮裹手，涂盐于上，入穴探之。其角如玉，取以为器。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="230.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="232.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>