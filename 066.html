<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">君臣(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎在三之义<br>
      <br>
      　　晋武公伐翼，杀哀侯，止栾子曰：“苟无死矣，吾令子为上卿。”辞曰：“成闻之：‘人生于三，事之如一’。父生之，师教之，君食之。”<br>
      <br>
      　　◎无忘射钩<br>
      <br>
      　　管仲将兵遮莒道，射桓公，中带钩。后鲁桎梏管仲送于齐。齐忘其仇以为相。谓桓公曰：“愿君无忘射钩，臣无忘槛车。”<br>
      <br>
      　　◎前席<br>
      <br>
      　　贾谊为长沙王傅，文帝征之至。入见，上问鬼神之事，谊具道所以然；至夜半，文帝前席听之。<br>
      <br>
      　　◎温树<br>
      <br>
      　　孔光领尚书事，典枢机十余年，守法度，修政事，不苟合。或问：“温室省中树皆何木也？”光答以他语。其谨密如此。<br>
      <br>
      　　◎下车过阙<br>
      <br>
      　　卫灵公与夫人南子夜坐，闻车声辚辚，至阙而止，过阙复有声。公问为谁，夫人曰：“此必蘧伯玉也。妾闻礼下公门，式路马。伯玉，贤大夫也，敬于事上，必不以暗昧废礼。”视之果然。<br>
      <br>
      　　◎枯桑八百<br>
      <br>
      　　诸葛亮谓后主曰：“成都有枯桑八百株，薄田十五顷，子孙衣食自足。臣决不长尺寸，使库有余帛，廪有余粟，以负陛下。”<br>
      <br>
      　　◎醴酒不设<br>
      <br>
      　　楚元王敬礼穆生，每食必设醴酒。一日不设，穆生曰：“醴酒不设，王意怠矣。”遂去。<br>
      <br>
      　　◎一动天文<br>
      <br>
      　　李泌谓肃宗曰：“臣绝粒无家，禄位与茅土皆非所欲，为陛下运筹帷幄，收复京城，但枕天子膝睡一觉，使有司奏客星犯帝座，一动天文足矣。”<br>
      <br>
      　　◎封留<br>
      <br>
      　　张良，其先五世相韩。秦灭韩，良即弃家，求刺客报韩仇，不果。乃佐高帝灭秦。定天下，大封功臣，令良自择万户。良曰：“臣初从帝于留，封留足矣。”寻弃人间事，从赤松子辟谷。吕后强食之，曰：“人生一世间，如白驹过隙，何至自苦如此！”<br>
      <br>
      　　◎御手调羹<br>
      <br>
      　　唐玄宗召李白至见金銮殿，论当世事，奏颂一篇。帝赐食，亲手为调羹。<br>
      <br>
      　　◎御手烧梨<br>
      <br>
      　　唐肃宗常夜召颖王等二弟，同于地炉罽毯上坐。时李泌绝粒，上自烧二梨，手擘之以赐泌。颖王恃恩固求，上不与曰：“汝饱食肉，先生绝粒，何乃争耶？”<br>
      <br>
      　　◎盐酒同味<br>
      <br>
      　　崔浩论事，语至中夜，太宗大悦，赐浩缥醪酒十斛，水晶戎盐一两，曰：“朕味卿言，若此盐酒，故与卿同此味也。”<br>
      <br>
      　　◎学士归院<br>
      <br>
      　　唐令狐在翰林日，夜入对禁中。宣宗命以乘舆金莲烛送还院，院吏望见，以为天子来，俄传呼云：“学士归院。”<br>
      <br>
      　　◎撤金莲炬<br>
      <br>
      　　苏轼任翰林，宣仁高太后召见便殿曰：“先帝每见卿奏疏，必曰：‘奇才，奇才！’”因命坐赐茶，撤金莲宝炬送院。<br>
      <br>
      　　◎登七宝座<br>
      <br>
      　　唐玄宗于勤政殿，以七宝装成大座，召诸学士讲论古今，胜者升座。张九龄论辩风生，首登此座。<br>
      <br>
      　　◎昼寝加袍<br>
      <br>
      　　韦绶在翰林，德宗常至其院，韦妃从幸。会绶方寝，学士郑欲驰告之，帝不许。时适大寒，帝以妃蜀锦袍，覆之而去。<br>
      <br>
      　　◎金箸表直<br>
      <br>
      　　唐开元时，宋璟为相，朝野归心。时侍御宴，帝以所用金箸赐之，曰：“非赐汝箸，以表卿直也。”<br>
      <br>
      　　◎药石报之<br>
      <br>
      　　唐太宗时，中书高季辅上封事，特赐钟乳一剂，曰：“卿进药石之言，故以药石报之。”<br>
      <br>
      　　◎世执贞节<br>
      <br>
      　　于忠迁散骑常侍，尝因侍宴，宣武赐之剑杖，举酒属忠曰：“卿世执贞节，故恒以禁卫相委。昔以卿行忠，赐名曰忠。今以卿才堪御侮，以所御剑杖相锡。”<br>
      <br>
      　　◎一门孝友<br>
      <br>
      　　崔郸缌麻同爨，兄弟六人，至三品。邠、郸、郾凡为礼部五、吏部再，唐兴无有也。居光德里。宣宗曰：“郸一门孝友，可为士族法。”因题曰“德星堂”，里为“德星里”，以旌之。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="065.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="067.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>