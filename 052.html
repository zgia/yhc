<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">名臣(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎洛社耆英<br>
      <br>
      　　文潞公慕香山九老，乃集洛中年德高者为耆英会，就资圣院建大厦，曰耆英堂，命闽人郑奂画像其中，共十二人，文彦博、富弼、席汝言、王尚恭、赵丙、刘况、冯行已、楚建中、王谨言、张问、张焘、王拱辰。独司马光年未七十，潞公用香山狄兼谟故事，请温公入社。<br>
      <br>
      　　◎白莲社<br>
      <br>
      　　远公与十八贤同修净土，以书招渊明。答曰：“弟子嗜酒，许饮即赴矣。”远公许之，遂造焉。勉令入社，渊明攒眉而去。谢灵运求入莲社，远公以灵运心杂，却之。<br>
      <br>
      　　◎建安七才子<br>
      <br>
      　　徐干、陈琳、阮瑀、应玚、刘桢、孔融、王粲，皆好文章，号建安七才子。<br>
      <br>
      　　◎兰亭禊社<br>
      <br>
      　　王右军兰亭修禊，与孙绰、许询辈四十二人，大会于此。是日不成诗，王大令辈一十六人，各罚酒三觥，如金谷酒数。<br>
      <br>
      　　◎西园雅集十六人<br>
      <br>
      　　苏东坡、王晋卿、蔡天启、李端叔、苏子由、黄鲁直、晁无咎、张文潜、郑靖老、秦少游、陈碧虚、王仲至、圆通大师、刘巨潜，李伯时画《西园雅集图》，而米元章书记其上。<br>
      <br>
      　　◎四杰<br>
      <br>
      　　唐王勃、杨炯、卢照邻、骆宾王，皆以文章齐名天下，号为四杰。<br>
      <br>
      　　◎铛脚刺史<br>
      <br>
      　　唐大鼎守沧州，郑德本守瀛州，贾敦颐守冀州，皆有治名，故河北称为铛脚刺史。<br>
      <br>
      　　◎易水三侠<br>
      <br>
      　　燕丹送荆轲易水之上，高渐离击筑而歌，宋如意和之。《国策》、《史记》俱无如意名。陶靖节《咏荆轲》诗，有“渐离击悲筑，宋意唱高声”，与《水经注》俱有之。<br>
      <br>
      　　◎五马<br>
      <br>
      　　南齐柳元伯之子五人，皆领五州，五马参差于庭。殷文圭启云：“荀家门内罗列八龙，柳氏庭前参差五马。”<br>
      <br>
      　　◎窦氏五龙<br>
      <br>
      　　宋窦仪字可象，蓟州渔阳人。父禹钧在周为谏议大夫，五子曰仪、俨、侃、偁、僖，相继登科。时人谓之窦氏五龙。又曰燕山五桂。<br>
      <br>
      　　◎汉三杰<br>
      <br>
      　　张良、韩信、萧何。<br>
      <br>
      　　◎程门四先生<br>
      <br>
      　　谢良佐、游酢、吕大临、杨时。<br>
      <br>
      　　◎四贤一不肖<br>
      <br>
      　　范仲淹、余靖、尹洙、欧阳修，谓之四贤。高若讷谓之一不肖。<br>
      <br>
      　　◎睢阳五老<br>
      <br>
      　　宋冯平与杜衍、王焕章、毕世长、朱贯，咸以耆德挂冠，优游桑梓间。暇日宴集，赋诗云：“醉游春圃烟霞暖，吟听秋潭水石寒。”时人谓之睢阳五老。<br>
      <br>
      　　◎昭勋阁二十四人<br>
      <br>
      　　宋理宗宝庆二年，图功臣神像于昭勋阁，赵普、曹彬、薛居正、石熙载、潘美、李沆、王旦、李继隆、王曾、吕夷简、曹玮、韩琦、曾公亮、富弼、司马光、韩忠彦、吕颐浩、赵鼎、韩世忠、张浚、陈康伯、史浩、葛邲、赵汝愚，凡二十四人。<br>
      <br>
      　　◎二十四孝<br>
      <br>
      　　大舜耕田，汉文尝药，曾参啮指，闵损推车，子路负米，董永卖身，剡子鹿乳，江革行佣，陆绩怀橘，山南乳姑，吴猛饱蚊，王祥卧冰，郭巨埋儿，杨香搤虎，寿昌寻母，孟黔娄尝粪，老莱戏彩，蔡顺拾椹，黄香扇枕，姜诗跃鲤，王裒泣墓，丁兰刻母，孟宗泣竹，庭坚涤皿。<br>
      <br>
      　　◎三珠树<br>
      <br>
      　　王勃六岁能文，与兄勔、勮竞爽。杜易简奇之曰：“此王氏三珠树也。”勃凡命草，先磨墨数升，引被覆面而卧，忽起书之，不加点窜，人谓之腹稿。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="051.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="053.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>