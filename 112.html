<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">州县(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎晋阳保障<br>
      <br>
      　　晋赵简子使尹铎为晋阳，将行，请曰：“以为茧丝乎，抑为保障乎？”简子曰：“保障哉。”<br>
      <br>
      　　◎花迎墨绶<br>
      <br>
      　　唐岑参《送宇文舍人出宰元城》诗：“县花迎墨绶，关柳拂铜章。别后能为政，相思淇水长。”<br>
      <br>
      　　◎第一策<br>
      <br>
      　　刘玄明历建康、山阴令，治每为天下第一。傅翙代之，问玄明白：“愿闻旧政。”对曰：“作令无他术，惟日食一升米饭而莫饮酒，此第一策也。”<br>
      <br>
      　　◎公田种秫<br>
      <br>
      　　陶潜为彭泽令，县有公田，悉令种秫，曰：“吾常得醉于酒足矣。”<br>
      <br>
      　　◎民之父母<br>
      <br>
      　　王士弘为海宁知县，有惠政，祷甘霖，除虎害。邑人歌曰：“打虎得虎，祈雨得雨。岂弟君子，民之父母。”<br>
      <br>
      　　◎辟荒<br>
      <br>
      　　温县知县沃墅，令民垦辟荒芜，树艺桑枣。百姓歌曰：“田野辟，沃公力。衣食足，沃公育。”<br>
      <br>
      　　◎思我刘君<br>
      <br>
      　　刘陶，顺阳长，多惠政，以疾免。民思而歌之曰：“悒然不乐，思我刘君。何得复来，安我下民。”<br>
      <br>
      　　◎进秩还治<br>
      <br>
      　　周健知全州，任满，民诣阙请留，进秩还治。杨士奇赠以诗，有云：“归到清湘三月暮，郊南骑马劝春耕。”<br>
      <br>
      　　◎三善名堂<br>
      <br>
      　　沈度为余干令，父老以三善名其堂：一曰田无废土，二曰市无游民，三曰狱无宿系。<br>
      <br>
      　　◎雀鹿之瑞<br>
      <br>
      　　吴在木知余干，有白雀青鹿之瑞。民歌曰：“吴在木，政严肃，恶者忧羁囚，善者乐化育。鸟有白翎雀，兽有青毛鹿，不见大声急走人，昔之屡空今皆足。”<br>
      <br>
      　　◎张侯<br>
      <br>
      　　张谠为德兴令，民颂之曰：“张侯张侯，敷政优游。农乐其业，禾麦有秋。”<br>
      <br>
      　　◎侯御侯食<br>
      <br>
      　　何正为萍乡令，民歌之曰：“寇至侯御之，民饥侯食之。”<br>
      <br>
      　　◎入幕之宾<br>
      <br>
      　　晋郗超为桓温参军，谢安、王坦之诣新亭论事，温令超卧帐中听之，风动帐开。安笑曰：“郗生可谓入幕之宾矣。”<br>
      <br>
      　　◎莲花幕<br>
      <br>
      　　《南史》：王俭用庾果之为卫将军长史，萧沔与俭书曰：“盛府元僚，实难其选；庾景行泛绿水芙蓉，何其丽也！”时人以入俭府为莲花幕。<br>
      <br>
      　　◎解事舍人<br>
      <br>
      　　唐齐，开元初姚崇擢为中书舍人。论驳诏诰，皆援证古谊。朝廷大政，必资之。时号解事舍人。<br>
      <br>
      　　◎判决无壅<br>
      <br>
      　　《南史》：孔凯除长史，醉日居多，而明晓政事，醒时判决，未尝有壅。人曰：“孔公一月二十九日醉，胜世人二十九日醒也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="111.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="113.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>