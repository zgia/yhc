<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">夫妇(3)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎妒妇津<br>
      <br>
      　　刘伯玉妻段氏悍妒，闻其夫诵《洛神赋》，投洛水死。后人名其地为妒妇津。有妇人渡此者，必湿其衣妆。<br>
      <br>
      　　◎四畏堂<br>
      <br>
      　　王文穆作“三畏堂”。夫人悍妒。杨文公戏曰：“可改作四畏堂。”公问故，曰：“兼畏夫人。”<br>
      <br>
      　　◎狮子吼<br>
      <br>
      　　陈季常妻柳氏悍妒，客至，或闻诟詈声。坡公诗戏之曰：“谁似龙丘居士贤，谈空说有夜不眠。忽闻河东狮子吼，柱杖落手心茫然。”<br>
      <br>
      　　◎恐伤盛德<br>
      <br>
      　　谢太傅刘夫人性妒，常帷诸妓作乐，太傅暂见，便下帷。太傅索更一开，夫人拒之，曰：“恐伤盛德。”<br>
      <br>
      　　◎鸧庚止妒<br>
      <br>
      　　梁武帝平齐，获侍儿千余，郗后愤恚成疾。左右曰：“《山海经》云，食鸧庚止妒。”后食之，妒果减半。<br>
      <br>
      　　◎炊扊扅<br>
      <br>
      　　百里奚为秦相，堂上作乐，有浣妇自言知音，援琴歌曰：“百里奚，五羊皮，忆别时，烹伏雌，炊扊扅，今当富贵忘我为？”寻问之，乃其妻也。<br>
      <br>
      　　◎周姥撰诗<br>
      <br>
      　　谢太傅欲置伎妾，命兄子往劝夫人，因言《关雎》、《螽斯》不妒之诗。夫人问谁为此诗？云是周公。夫人曰：“周公是男子，周姥撰诗，当无是语。”<br>
      <br>
      　　◎何由得见<br>
      <br>
      　　桓温尚南康公主，经年不入其室。一日，温与司马谢奕饮，奕以酒逼温，温逃入主所。奕遂升厅事，引一直兵共饮，曰：“失一老兵，得一老兵，何怪也！”主谓温曰：“君若无狂司马，我何由得见！”<br>
      <br>
      　　◎羞墓<br>
      <br>
      　　朱买臣刈薪自给，妻求去，买臣笑曰：“我年五十当富贵。”妻恚曰：“如公等，终饿死沟中耳！”买臣不能留。无何，拜会稽太守，乘传入吴，见故妻从夫治道，载之后车。妻愧死，葬于嘉兴，呼为“羞墓”。方正学有诗云：“青草塘边土一丘，千年埋骨不埋羞，丁宁嘱咐人间妇，自古糟糠合到头。”<br>
      <br>
      　　◎秋胡挑妻<br>
      <br>
      　　鲁秋胡娶妻五日，官于陈。后归，见采桑女子，下车挑之，曰：“力田不如逢年，力桑不如见郎。吾有黄金，愿以与子。”妇不受，归。及见其夫，乃挑我者也，遂数胡罪，而沉于河。<br>
      <br>
      　　◎难做家公<br>
      <br>
      　　郭汾阳子暧与升平公主诟詈，暧曰：“汝倚父为天子耶？我父薄天子而不为耳！”主入奏，子仪囚暧入待罪。代宗曰：“不哑不聋，难做家公。小儿女闺阃之言弗听。”<br>
      <br>
      　　◎妒不畏死<br>
      <br>
      　　唐任环为兵部尚书，太宗赐宫女二人，妻柳氏妒之，欲烂其发使秃。太宗赐酒曰：“饮之立死，不妒不须饮。”柳氏拜敕曰：“诚不如死！”举卮饮尽。太宗谓环曰：“人不畏死，卿其奈何！”二女令别室安置。<br>
      <br>
      　　◎鼓盆<br>
      <br>
      　　庄子妻死，惠子吊之。庄子方箕踞，鼓盆而歌。惠子曰：“不太甚乎？”庄子曰：“人且僵然寝于巨室，而我且噭噭然随而哭之，自以为不通乎正命，故止之也。”<br>
      <br>
      　　◎牝鸡司晨<br>
      <br>
      　　周武王曰：“牝鸡无晨。牝鸡之晨，惟家之索。今商王受，惟妇言是用。”<br>
      <br>
      　　◎加公九锡<br>
      <br>
      　　王导惧内，乃以别馆畜妾。夫人知之，持刀寻讨。导飞辔出门，以左手扳车栏，右手提麈尾柄以打牛，狼狈而前。蔡司徒谟曰：“朝廷欲加公九锡。”王信以为实。蔡曰：“不闻余物，惟闻短辕犊车，长柄麈尾。”王大羞愧。<br>
      <br>
      　　◎何况老奴<br>
      <br>
      　　桓温平蜀，以李势妹为妾，妻闻，拔刀袭之。李方梳头，发垂委地，姿貌端丽，乃徐结发，敛手向妻，曰：“国破家亡，无心至此。若能见杀，犹生之年！”神情闲正，辞气凄惋。妻乃掷刀，前抱之曰：“我见犹怜，何况老奴？”遂善视之。<br>
      <br>
      　　◎如夫人<br>
      <br>
      　　齐侯好内，多内宠，内嬖如夫人者六人。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="075.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="077.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>