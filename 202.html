<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">佛教(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎禅门五宗<br>
      <br>
      　　南岳让禅帅法嗣南岳，下三世百丈海禅师，四世沩山灵佑禅师，五世仰山慧寂禅师，称沩仰宗。南岳下四世黄櫱希运禅师，五世临济义玄禅师，称为临济宗。青原思禅师法嗣青原，下六世曹山本寂禅师，七世洞山道延禅师，称为曹洞宗。青原下五世德山宣鉴禅师，六世雪峰义存禅师，七世云门文偃禅师，称为云门宗。青原下八世罗汉琛禅师，九世清凉文益禅师，称法眼宗。凡五宗，今天下惟曹洞、临济为盛。<br>
      <br>
      　　◎佛入中国<br>
      <br>
      　　汉明帝梦金人长丈余，飞空而下。访之群臣，傅毅曰：“西域有神，其名曰佛。”乃使蔡厓等往天竺求其道，得其书及沙门，由是教流中国。<br>
      <br>
      　　◎象教<br>
      <br>
      　　如来既化，诸大弟想慕不已，遂刻木为佛，瞻敬之。杜诗曰：“方知象教力。”<br>
      <br>
      　　◎优昙钵<br>
      <br>
      　　《法华经》：是人希有过于优昙钵。优昙，花名，应瑞三千年一现，现则金轮王出。<br>
      <br>
      　　◎般若航<br>
      <br>
      　　清凉禅师云：“夫般若者，苦海之慈航，昏衢之巨烛。”<br>
      <br>
      　　◎兜率天<br>
      <br>
      　　《法苑珠林》：兜率天雨摩尼珠，护世城雨美膳，阿修罗天雨兵仗，阎浮世界雨清净。雨者，被其惠，犹言赐也。<br>
      <br>
      　　◎西方圣人<br>
      <br>
      　　《列子》：太宰嚭问孔子：“孰为圣人？”子曰：“西方有圣人，不治而不乱，不言而自信，不化而自行，荡荡乎民无能名焉。”<br>
      <br>
      　　◎不二法门<br>
      <br>
      　　《文选》：文殊谓维摩诘曰：“何为是不二法门？”摩诘不应，文殊曰：“乃至无有文字言语，是真入不二法门。”<br>
      <br>
      　　◎即心即佛<br>
      <br>
      　　《传灯录》：有僧问大梅和尚见马祖得个恁么，大梅曰：“马祖向我道即心即佛。”曰：“马祖近日又道非心非佛。”大梅曰：“这老汉惑乱人，任汝非心非佛，我只管即心即佛。”其僧白于马祖，祖曰：“梅子熟矣。”<br>
      <br>
      　　◎舍利塔<br>
      <br>
      　　《说苑》：阿育王所造释迦真身舍利塔，见于明州鄞县。太宗命取舍利，度开宝寺地，造浮屠十一级以藏之。<br>
      <br>
      　　◎沙门<br>
      <br>
      　　《汉记》：沙门，汉言“息心”，息欲而居于无为也。梵云“沙门那”，或曰“桑门”，汉言“勤息”，译曰“勤行”。又曰“善觉”，又称“沙弥”，又称“比丘”。秦言“乞士”，又曰“上人”。<br>
      <br>
      　　◎苾刍<br>
      <br>
      　　《尊胜经》：苾刍，草名，有五义：生不背日；冬夏常青；性体柔软；香气远腾；引蔓旁布。为佛徒弟，故以名僧。<br>
      <br>
      　　◎紫衣吏<br>
      <br>
      　　《史略》曰：唐武则天朝，赐僧法朗等紫袈裟。僧之赐紫衣，自武后始。<br>
      <br>
      　　◎五戒<br>
      <br>
      　　凡出家，师已许之，乃为受五戒，谓之一不杀生，二不偷盗，三不邪淫，四不妄语，五不饮酒。<br>
      <br>
      　　◎传灯<br>
      <br>
      　　释书以灯喻，谓能破暗也。六祖相传法曰传灯。今有《传灯录》。杜诗曰：“灯传无白日。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="201.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="203.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>