<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">君臣(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎佐朕致太平<br>
      <br>
      　　王旦，佑次子，器诚远大，真宗尝目送之曰：“佐朕致太平者，必斯人也。”<br>
      <br>
      　　◎儒与吏不及<br>
      <br>
      　　明王兴宗初为皂隶，洪武特命为金华知县。李丞相言：“隶也，奈何为令？”上曰：“兴宗勤而不贪，又善处事，儒与吏不及也，何有于县？”后苏乏守，上曰：“莫如兴宗。”用之，有善政。<br>
      <br>
      　　◎风度得如否<br>
      <br>
      　　唐玄宗每访士，必曰：“风度得如九龄否？”<br>
      <br>
      　　◎文武魁天下<br>
      <br>
      　　宋薛奕，兴化人，中武举第一。时同郡徐铎亦冠文科，神宗赐以诗，有“一方文武魁天下，万里英雄入彀中”之句。后于国变死难。<br>
      <br>
      　　◎奖谕赐食<br>
      <br>
      　　明王来巡按苏松，奉敕同侍郎周忱考察官吏，制词有请上裁语，来曰：“贪官污吏当去，宜即去之。奏请迟留，民益受弊矣。”三杨览奏曰：“王来明达治体。”遂易与之。由是贪暴望风引去。有巨珰陈武，奉太后懿旨，散经江南，要索百端，人人畏之。来收其榜，谓与诏书不合，拟劾之。珰哀祈得免。及还，诉于上。上问顾佐曰：“苏州巡按为谁？”佐曰：“王来。”上曰：“记之。”及代还，佐引以奏，上加奖谕，赐食光禄。<br>
      <br>
      　　◎赐金奉祀<br>
      <br>
      　　汉朱邑官至大司农，卒。天子惜之，曰：“朱邑退食自公，无疆外之交，可谓淑人君子。”赐其子黄金百斤奉祀。<br>
      <br>
      　　◎有唐忠孝<br>
      <br>
      　　韩思复儿时，母为语父亡状，呜咽欲死。举茂才高第，家益贫，杜瑾以百绫飨思复，方并日食，而百绫完对不发。累迁襄州刺史，治行名天下。及卒，上手题其碑，曰“有唐忠孝韩长山之墓”。<br>
      <br>
      　　◎骨格必寿<br>
      <br>
      　　明宋讷，士至祭酒，严立学规。学录金文征嗾冢宰余移文，以老致仕。及陛辞，上讯知其故，诛熂及文征，讷居职如故。上恒谓讷骨格必寿，命画工绘其像。年八十余，终于官。上自制文祭之。后每思讷，举为教国子者法。命仍官其子复祖为司业。<br>
      <br>
      　　◎不避艰险<br>
      <br>
      　　昭烈与关羽、张飞，寝则同床，恩若兄弟；而稠人广座，侍立终日，随备周旋，不避艰险。<br>
      <br>
      　　◎遂从不去<br>
      <br>
      　　张良聚少年百人，道遇沛公。良数以《太公兵法》说沛公，沛公善之，尝用其策。良为他人言，皆不省。良曰：“沛公殆天授。”故遂从不去。<br>
      <br>
      　　◎鱼之有水<br>
      <br>
      　　刘备见诸葛亮于隆中，凡三往而始得，情好日密，关羽、张飞不悦。备解之曰：“孤之有孔明，犹鱼之有水也。”<br>
      <br>
      　　◎安刘者必勃<br>
      <br>
      　　汉高祖疾甚，吕后问曰：“陛下百岁后，萧相国即死，令谁可代之？”曰：“曹参可。”问其次，曰：“王陵可。然陵少戆，陈平可以助之。陈平智有余，然难以独任。周勃重厚少文，然安刘氏者必勃也，可令为太尉。”<br>
      <br>
      　　◎赐周公图<br>
      <br>
      　　汉武帝以子弗陵年稚，察群臣，唯奉车都尉霍光忠厚，可任大事。乃使黄门画周公负成王朝诸侯以赐光。上病笃，霍光涕泣问曰：“如有不讳，谁当嗣者？”上曰：“君未谕前画意耶？立少子，君行周公之事。”<br>
      <br>
      　　◎去襜帷<br>
      <br>
      　　汉刺史郭贺，官有殊政，明帝赐以三公之服黼黻冕旒，敕行部去襜帷，使百姓见其容服，以章有德。<br>
      <br>
      　　◎一见如旧友<br>
      <br>
      　　苻坚自立为秦天王，尚书吕婆楼荐王猛于坚。坚召猛，一见如旧友，语及时事，大悦，自谓如刘玄德之遇孔明也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="067.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="069.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>