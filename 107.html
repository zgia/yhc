<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">使臣</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎一介行李<br>
      <br>
      　　《左传》：子员曰：“君有楚命，亦不使一介行李，告于寡君。”<br>
      <br>
      　　◎一乘之使<br>
      <br>
      　　韩信破赵，欲移兵击燕，武涉说信曰：不如发一乘之使，奉咫尺之书以使燕，燕必从风而靡。<br>
      <br>
      　　◎堂堂汉使<br>
      <br>
      　　苏武使匈奴，匈奴胁武令拜，武不从。以刀临之，武曰：“堂堂汉使，安能屈膝于四夷哉！”<br>
      <br>
      　　◎埋金还卤<br>
      <br>
      　　唐杜暹使卤，以金遗暹，固辞。左右曰：“公使绝域，不可失戎心！”乃受焉，阴埋幕下。已出境，乃移文，俾取之，突厥大惊。<br>
      <br>
      　　◎口伐可汗<br>
      <br>
      　　唐突厥攻太原，郑元璹持节往劳。既至，虏以不信咎中国。璹随语折让无所屈。徐乃数其背约，突厥愧赧，引兵还。太宗赐书曰：“知卿口伐可汗，边火息燧。朕何惜金石赐于卿哉！”<br>
      <br>
      　　◎斩楼兰<br>
      <br>
      　　龟兹、楼兰二国常杀汉使，傅介子谓霍光曰：“楼兰、龟兹反复，不诛无所惩。”霍光使介子行。介子赍金币，以赐外国为名。楼兰王贪汉宝物，求见。介子与饮，陈物示之。王饮醉，介子使壮士刺杀之，谕以“王负汉罪”，遂将王首还诣阙。上嘉其功，封义阳侯。<br>
      <br>
      　　◎少年状元<br>
      <br>
      　　宋王拱辰，至和二年聘契丹，见其主于混同江设宴垂钓，每得鱼，必酌酒饮客，亲鼓琵琶侑觞，谓其相曰：“此南朝少年状元也。”<br>
      <br>
      　　◎臣不生还<br>
      <br>
      　　曹利用契丹议和，假崇仪副使奉书以行。真宗曰：“契丹如贪岁币，非国家细事，或求不厌，当以理绝之。”利用答曰：“虏若妄有所求，臣不敢生还。”<br>
      <br>
      　　◎执节不屈<br>
      <br>
      　　张骞以使通大夏，还为校尉，封博望侯。后为将军，使大夏，穷河源。杨子渊骞篇：“张骞、苏武之奉使也，执节没身，不屈王命，虽古之名使，其犹劣诸！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="106.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="108.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>