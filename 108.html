<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">郡守(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎使君<br>
      <br>
      　　京府使君陈尹东郊。汉武帝因更名内史为京兆尹，置丞，置治中。宋太祖置通判推官，本唐节度使，属有推官判官。<br>
      <br>
      　　◎五马<br>
      <br>
      　　《遁斋闲览》：汉时朝臣出使以驷马，为太守增一马，故称“五马”。<br>
      <br>
      　　◎刺史<br>
      <br>
      　　《唐志》：武德中，改太守曰刺史。天宝中又改刺史曰太守。<br>
      <br>
      　　◎郡守<br>
      <br>
      　　魏文侯始置郡守。秦始皇置郡丞，即今同知。汉置州牧，景帝更太守。宋高宗始称知府，始改唐郡称府。<br>
      <br>
      　　◎黄堂<br>
      <br>
      　　《吴郡志》：吴郡太守所居之堂，乃春申君所居之殿也。数火，涂以雌黄，故曰“黄堂”。<br>
      <br>
      　　◎驱蚊扇<br>
      <br>
      　　唐袁光庭典守名郡，有异政。明皇谓宰辅曰：“光庭性逐恶，如扇驱蚊。”<br>
      <br>
      　　◎五袴<br>
      <br>
      　　汉廉范为蜀郡太守，除火禁，百姓便之，歌曰：“范叔度，来何暮？不禁火，民安作。昔无襦，今五袴。”<br>
      <br>
      　　◎麦两岐<br>
      <br>
      　　汉张堪为渔阳太守，击匈奴，开稻田千万顷，劝农，致殷富。百姓歌曰：“桑无附枝，麦秀两岐。张君为政，乐不可支。”<br>
      <br>
      　　◎禾同颖<br>
      <br>
      　　梁柳浑为吴兴太守，嘉禾同颖，一茎两穗。<br>
      <br>
      　　◎水晶灯笼<br>
      <br>
      　　赵宋张中庸为详州刺史，洞察民伪。民号为“水晶灯笼”。<br>
      <br>
      　　◎照天蜡烛<br>
      <br>
      　　田元均治成都有声，民有隐恶，辄摘发之。蜀人谓之“照天蜡烛”。<br>
      <br>
      　　◎卖刀买犊<br>
      <br>
      　　汉龚遂为渤海太守，民有带刀剑者，遂令卖剑买牛，卖刀买犊。<br>
      <br>
      　　◎独立使君<br>
      <br>
      　　五代裴侠守河北，入朝，周太祖命独立，曰：“裴侠清慎奉公，为天下之最。有如侠者，与之俱立。”众默然。朝野叹服，号“独立使君”。<br>
      <br>
      　　◎天下长者<br>
      <br>
      　　汉文帝谓田叔曰：“公知天下长者乎？”田叔请其人。帝曰：“云中太守孟舒是也。”<br>
      <br>
      　　◎召父杜母<br>
      <br>
      　　汉召信臣为南阳太守，兴利除害，吏民信爱，号为“召父”。杜诗亦为南阳守，性节俭，而政治清平。南阳为之语曰：“前有召父，后有杜母。”<br>
      <br>
      　　◎愿得耿君<br>
      <br>
      　　汉耿纯为东郡太守，多善政，盗贼清宁。内召去任，百姓思慕不已。光武驾过东郡，百姓数千随车驾，云：“愿复得耿君。”<br>
      <br>
      　　◎借寇<br>
      <br>
      　　汉寇恂为颖川太守，光武召为执金吾。后光武幸颖川，百姓遮道，曰：“愿复借寂君一年。”乃留镇之。<br>
      <br>
      　　◎魏郡岑君<br>
      <br>
      　　后汉岑熙为魏郡太守，视事三年，人歌之曰：“我有枳棘，岑君伐之。我有蟊贼，岑君遏之。犬不吠夜，足下生牦。”<br>
      <br>
      　　◎平州田君<br>
      <br>
      　　唐田仁会为平州太守，岁旱，自暴以祈雨，时雨大至，年遂丰登。人歌曰：“父母育我兮田使君，挺精神兮上天闻。”<br>
      <br>
      　　◎大小冯君<br>
      <br>
      　　汉冯立徙西河上郡太守，与兄冯野王相代。民歌之曰：“大冯君，小冯君，兄弟继踵相因循。聪明贤知恩惠民，政如鲁卫德化均，周公康叔犹二君。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="107.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="109.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>