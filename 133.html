<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">书籍(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎市肆阅书<br>
      <br>
      　　王充，好博览。家贫无书，常游洛阳市肆，阅所鬻书，一见辄能诵忆，遂博通众流百家之言。着《论衡》八十五篇。<br>
      <br>
      　　◎帐中秘书<br>
      <br>
      　　王充作《论衡》，中土未有传者，蔡邕入吴始得之，秘之帐中，以为谈助。后王郎得其书，及还洛下，时人称其才进。曰：“不见异人，当得异书。”<br>
      <br>
      　　◎藏书法<br>
      <br>
      　　赵子昂书跋云：“聚书藏书，良非易事！善观书者，澄神端虑，净几焚香，勿卷脑，勿折角，勿以爪侵字，勿以唾揭幅，勿以作枕，勿以作夹刺，随损随修，随开随掩。后之得吾书者，并奉赠此法。”<br>
      <br>
      　　◎等身书<br>
      <br>
      　　宋贾黄中幼日聪悟过人，父师取书与其身等，令读之，谓之等身书。<br>
      <br>
      　　◎蔡邕遗书<br>
      <br>
      　　蔡琰归自沙漠，曹操问邕遗书，琰曰：“父亡，遗书四千余篇，流离涂炭，罔有存者。今所诵忆，裁四百余篇。”因乞给纸笔，真草惟命。于是缮写送入，文无遗误。<br>
      <br>
      　　◎嘉则殿<br>
      <br>
      　　隋炀帝嘉则殿书分三品，有红琉璃、绀琉璃、漆轴之异。殿垂锦幔，绕刻飞仙。帝幸书室，践暗机，则飞仙收幔而上，厨扉自启；帝出，扉闭如初。隋之藏书，计三十七万卷。<br>
      <br>
      　　◎补亡书三箧<br>
      <br>
      　　汉张安世博学。武帝幸河东，亡书三箧，诏问群臣，俱莫能知，惟安世识之，为写原本补入。后帝购求得书，以相较对，并无遗误。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="132.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="134.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>