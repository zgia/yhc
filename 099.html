<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">官制(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎小九卿<br>
      <br>
      　　太常、太仆、光禄、鸿胪、上林苑等卿，翰林院、国子监祭酒、顺天府尹，谓之小九卿。<br>
      <br>
      　　◎执金吾<br>
      <br>
      　　汉武帝改秦中尉，更名曰执金吾。盖吾者，御也。执金刀以御非常者也。又曰：金吾，鸟名，取以辟除恶鸟。<br>
      <br>
      　　◎率更令<br>
      <br>
      　　师古曰：“掌知漏刻，故曰率更。”（率，音律。）<br>
      <br>
      　　◎三独坐<br>
      <br>
      　　光武诏御史中丞与司隶校尉、尚书令会同，并专席而坐，京师号曰“三独坐”。<br>
      <br>
      　　◎三老五更<br>
      <br>
      　　后汉永平二年，三雍成，拜桓荣为五更。晋某年，天子幸太学，命王祥为三老。三老、五更总是一人，与《尚书》四岳一例。<br>
      <br>
      　　◎四姓小侯<br>
      <br>
      　　汉外戚樊、郭、阴、马四姓非列侯，故曰小侯。<br>
      <br>
      　　◎诰敕<br>
      <br>
      　　人臣五品以下，其父母与妻封赠之命曰敕命，其宝用敕命之宝，受封者曰敕封。五品以上，其祖父母、父母与妻封赠之命曰诰命，其宝用诰命之宝，受封者曰诰封。<br>
      <br>
      　　◎封赠<br>
      <br>
      　　人臣父母与妻生前受封者曰敕封、诰封，人称之曰封君；死后受封者曰敕赠，人称之曰赠君。<br>
      <br>
      　　◎母妻封号<br>
      <br>
      　　凡品级官员封及其母妻者，正从一品，母妻封一品夫人；正从二品，母妻封夫人；正从三品，母妻封淑人；正从四品，母妻封恭人；正从五品，母妻封宜人；正从六品，母妻封安人；正从七品，母妻封孺人。<br>
      <br>
      　　◎文官补服<br>
      <br>
      　　一二仙鹤与锦鸡，三四孔雀云雁飞，五品白鹇惟一样，六七鹭鸶鸂鶒宜，八九品官并杂职，鹌鹑练雀与黄鹂。风宪衙门专执法，特加獬豸迈伦夷。<br>
      <br>
      　　◎武官补服<br>
      <br>
      　　公侯驸马伯，麒麟白泽裘，一二绣狮子，三四虎豹优，五品熊罴俊，六七定为彪，八九是海马，花样有犀牛。<br>
      <br>
      　　◎文勋阶<br>
      <br>
      　　文正一品，初授特进荣禄大夫，升授加授俱特进光禄大夫、左右柱国，月俸八十七石。<br>
      <br>
      　　从一品，初授荣禄大夫，升授加授俱光禄大夫、柱国，月俸七十二石。正二品，初授资善大夫，升授资政大夫，加授资德大夫、正治上卿，月俸六十一石。<br>
      <br>
      　　从二品，初授中奉大夫，升授通奉大夫，加授正奉大夫、正治卿，月俸四十八石。<br>
      <br>
      　　正三品，初授嘉议大夫，升授通议大夫，加授正议大夫、资治尹，月俸三十五石。<br>
      <br>
      　　从三品，初授亚中大夫，升授正中大夫，加授大中大夫、资治少尹，月俸二十六石。<br>
      <br>
      　　正四品，初授中顺大夫，升授中宪大夫，加授中议大夫、替治尹，月俸二十四石。从四品，初授朝列大夫，升授、加授俱朝议大夫、赞治少尹，月俸二十石。<br>
      <br>
      　　正五品，初授奉议大夫，升授、加授俱奉政大夫、修正庶尹，月俸十六石。从五品，初授奉训大夫，升授、加授俱奉直大夫、协正庶尹，月俸十四石。<br>
      <br>
      　　正六品，初授承直郎，升授承德郎，月俸十石。<br>
      <br>
      　　从六品，初授承务郎，升授儒林郎（儒士出身）、宣德郎（吏员才干出身），月俸八石。正七品，初授承仕郎，升授文林郎（儒士出身）、宣议郎（吏员才干出身），月俸七石五斗。<br>
      <br>
      　　从七品，初授从仕郎，升授征仕郎，月俸七石。正八品，初授迪功郎，升授修职郎，月俸六石六斗。从八品，初授迪功佐郎，升授修职佐郎，月俸六石。<br>
      <br>
      　　正九品，初授将仕郎，升授登仕郎，月俸五石五斗。从九品，初授将仕佐郎，升授登仕佐郎，月俸五石。<br>
      <br>
      　　未入流，月俸三石。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="098.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="100.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>