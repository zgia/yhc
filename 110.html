<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">郡守(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎酌泉赋诗<br>
      <br>
      　　吴隐之有清操，由晋陵太守转广州刺史。至石门，酌贪泉，赋诗曰：“古人云此水，一歃怀千金。试使夷齐饮，终当不易心。”清操不渝，屡被褒饰。子延之为太守，延之弟及子为郡县者，皆以廉慎为门法。<br>
      <br>
      　　◎常悬蒲鞭<br>
      <br>
      　　崔祖思仕齐，为青、冀二州刺史，在政清勤，而廉卑下士，常悬一蒲鞭，而未尝用。去任之日，士人思之，为立祠。<br>
      <br>
      　　◎清风远着<br>
      <br>
      　　崔光伯为北海太守，明帝诏曰：“光伯自莅海沂，清风远着，可更用三年，以广风化。”<br>
      <br>
      　　◎清廉石见<br>
      <br>
      　　虞愿，会稽人，为晋安太守。海边有越王石，常隐云雾。相传云清廉太守乃得见，愿往观之，清彻无所隐蔽。<br>
      <br>
      　　◎万石秦氏<br>
      <br>
      　　后汉秦彭与群从同时为二千石者五人，三辅号曰万石秦氏。迁山阳太守，百姓怀爱，莫有欺犯。转颍守，有凤凰麒麟、嘉禾甘露之瑞，集其郡境。<br>
      <br>
      　　◎得如马使君<br>
      <br>
      　　马默为登州知府，士民爱戴。其后苏轼起知是郡，父老迎于路，曰：“公为政爱民，得如马使君乎？”轼异之。<br>
      <br>
      　　◎邓侯挽不留<br>
      <br>
      　　邓攸清和平简，贞正寡欲。授吴郡太守，载米之郡，俸禄无所受，惟饮吴水而已。后去郡，百姓数千人留牵攸船，不得进。吴人歌曰：“恍如打五鼓，鸡鸣天欲曙。邓侯挽不留，谢令推不去。”<br>
      <br>
      　　◎六驳食兽<br>
      <br>
      　　张华原兖州刺史，折狱明恕，囹圄一空。先是境内有猛兽为民患，华原下车，甄山中忽有六驳食兽，民害顿除。<br>
      <br>
      　　◎虎去蝗散<br>
      <br>
      　　宋均为九江守。郡多虎暴，民患之。均至，下令曰：“勤劳张捕，非忧恤之本也。其务退奸贪，进良善，除一切槛阱！”虎皆渡江而东。时楚沛飞蝗蔽天，入九江界者辄散去。<br>
      <br>
      　　◎冰上镜中<br>
      <br>
      　　王觌知苏州，民歌之曰：“吏行冰上，人在镜中。”<br>
      <br>
      　　◎民颂守德<br>
      <br>
      　　陶安为饶州知府，民谣曰：“千里榛芜，侯来之初。万姓耕辟，侯去之日。”又曰：“湖水悠悠，侯泽之流。湖水有塞，我侯之德。”<br>
      <br>
      　　◎合浦还珠<br>
      <br>
      　　孟尝为合浦太守。合浦产珠，居人采珠易米。时二千石贪污，珠徙去。及尝至，廉洁化行，一年，去珠复还。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="109.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="111.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>