<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">帝王(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　帝王（附后妃、太子、公主）<br>
      <br>
      　　天皇始称皇，伏羲始称帝，夏、商、周始称王。神农，母安登感天而生，始称天子。文王始称世子。秦始皇始尊父庄襄王为太上皇。周制称王妃为王后。秦称皇帝，遂称皇后。汉武帝始尊祖母窦为太皇太后。魏称诸王母为太妃。晋元帝始称生母为皇太妃。<br>
      <br>
      　　◎当（上宀下一）<br>
      <br>
      　　《礼记》：天子当（上宀下一）而立。诸公东面，诸侯西面曰朝（上宀下一）。门屏间。<br>
      <br>
      　　◎皇帝<br>
      <br>
      　　古或称皇或称帝。秦始皇自谓德过三王，功高五帝，乃更号曰皇帝。命曰制，令曰诏，自称曰朕。（古者称朕，上下共之。咎繇与帝言称朕；屈原曰“朕皇考”。至秦独以为尊。）<br>
      <br>
      　　◎山呼<br>
      <br>
      　　汉武帝登嵩山，帝与左右吏卒咸闻呼万岁者三。后人袭之，遂名“山呼”。<br>
      <br>
      　　◎大宝<br>
      <br>
      　　圣人之大宝曰位。何以守位，曰仁。<br>
      <br>
      　　◎神器<br>
      <br>
      　　天下者，神明之器也。《王命论》曰：神器有命，不可以智力求。<br>
      <br>
      　　◎龙飞<br>
      <br>
      　　新主登极曰龙飞，取《易经》“飞龙在天，利见大人”。盖干九五为君位，故云。《华林集》：“位以龙飞，文以虎变。”<br>
      <br>
      　　◎虎拜<br>
      <br>
      　　群臣觐君曰虎拜。《诗经》：“虎拜稽首，天子万寿。”谓召穆公虎既拜，受王命之辞，而祝天子以万寿也。<br>
      <br>
      　　◎如丝如纶<br>
      <br>
      　　《礼记》：“王言如丝，其出如纶。”注：纶，绶也。言王言始出之，小如丝；群臣举之，若绶之大。故皇帝之言谓之纶音。皇后之命又曰懿旨，懿，美也。<br>
      <br>
      　　◎元首<br>
      <br>
      　　《书经》：“元首明哉，股肱良哉。”言君乃臣之元首，臣乃君之股肱，君明则臣自良。<br>
      <br>
      　　◎麟趾龙种<br>
      <br>
      　　《诗经》：“麟之趾，振振公子。”唐诗：“元师归龙种。”俱誉宗藩也。<br>
      <br>
      　　◎玉牒<br>
      <br>
      　　帝胄之谱名玉牒。韩文：“明德镂白玉之牒。”又宗人府曰玉牒所。<br>
      <br>
      　　◎邦贞国贰<br>
      <br>
      　　《礼记》：“一人元良，万邦之贞。”太子之谓也。高允曰：“太子，国之储贰。”<br>
      <br>
      　　◎日重光<br>
      <br>
      　　崔豹《古今注》：汉明帝为太子时，乐人歌《诗》四章以赞美之，其一日重光，其二月重轮，其三星重辉，其四海重润。<br>
      <br>
      　　◎逍遥晚岁<br>
      <br>
      　　《唐书》：高祖谓裴寂曰：“公为宗臣，我为太上皇，逍遥晚岁，不亦善乎？”<br>
      <br>
      　　◎女中尧舜<br>
      <br>
      　　高琼赞宋宣仁太后曰：“笃生圣后，女中尧舜。”<br>
      <br>
      　　◎县公主<br>
      <br>
      　　汉制：皇女皆封县公主，诸王女皆封乡亭公主，承王女、宗女者封仪宾、封郡马。<br>
      <br>
      　　◎官家<br>
      <br>
      　　李侍读仲容侍真宗饮，命饮巨觥。仲容曰：“告官家免巨觥。”上问：“卿之称朕何谓官家？”对曰：“五帝官天下，三王家天下，兼三五之德，故称官家。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="040.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="042.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>