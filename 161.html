<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">律吕(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　伏羲始纪阳气之初，为律法。建日冬至之声，以黄钟为宫。（黄钟自冬至始，其余以次运行，当日者各自为宫，商、征以类应焉。）<br>
      <br>
      　　黄帝听凤鸣，候气应，比黄钟之宫，而皆可以相生，始为本令。神瞽协中声，始为律度。<br>
      <br>
      　　武王伐纣，吹律听声，制七律。（各五位三所而用之，一同其数，以律和声。）<br>
      <br>
      　　汉武帝时，令张仓定音律，访律吕相生之变于京房，始制六十律。（十二律之外，中宫上生执始，执始上生去减，上下相生，终于南事。）<br>
      <br>
      　　五代钱乐之、沉重因京房而六之，制三百六十律。（日当一管，宫、征旋韵，各以类从。）<br>
      <br>
      　　黄帝取嶰谷之竹，断两节间而吹律。京房以竹声微不可度调，始作准以定数。（准状如瑟，长丈，十三弦，分寸粗而易达。）后魏陈仲儒请以准代律。<br>
      <br>
      　　魏杜夔令柴玉铸钟。荀勖较杜夔钟律，造十有二笛。笛具五音，以应京房之术，（各以其律相因，以本宫管上行，则宫亢，因宫穴以本宫。征上行，则征亢。）<br>
      <br>
      　　梁主衍制为四通。（立为四器，名之为通，皆施二弦，因以通声，转通月气。）又用笛以写通声。<br>
      <br>
      　　沉重始为子声，以母命子，随所多少合一律。（一，部律数，为日，一中气所有日为子。）为变宫变征。（羽、宫之间，近宫收一声，少高于宫。角征之间，近征收一声少下于征。）四清声。（如黄钟为宫，蕤宾为之商，则减一律之半，为清声以应之。）<br>
      <br>
      　　隋郑译始立七调，以其七调勘较七声。七声之外，更立一声为应。姜宝常始为八十四调，百四十律，变化终于十声，（率下于译调二律。）<br>
      <br>
      　　何妥臣用黄钟一宫。（妥立议非古，旋相为宫之乐。）惟击七钟，五钟为哑钟。唐张文收与祖孝孙吹调，始十二钟皆应。<br>
      <br>
      　　唐末（“黄巢之乱”），工器俱尽。博士殷盈孙铸钟十二。处士萧承训较定石罄。（皆于金石求之。）王朴始寻古法，得十二律管，依律准十三弦，以宣其声。宋太祖命和岘下王朴乐二律。仁宗夏诏李照较定。<br>
      <br>
      　　宋礼官杨杰请依人声制乐，以歌为本。蜀方士魏汉律用夏禹以身为度之文，取帝中指三寸为度。<br>
      <br>
      　　伏羲始作乐。黄帝臣伶伦始制六律、六吕。荣缓铸十二钟，协月筩，以和五音。<br>
      <br>
      　　周礼始奏鼓吹（大乐皆以钟鼓礼。钟师，掌金奏），制九夏。梁武帝本九夏为十二雅。（准十二律始定大乐，世世因之。）祖孝孙本十二雅为十二和。秦燔《乐经》。汉兴，高祖始为乐。武德文帝广为四时乐。叔孙通始定庙乐。武帝始定《郊祀》十九章。明帝始定四品。（郊庙上陵大予乐，辟雍燕射雅颂乐，燕飨黄门鼓吹乐，军中短箫铙歌乐。）<br>
      <br>
      　　汉东京之乱，乐忘。魏武始命杜夔创定雅乐，四箱乐具。晋永嘉之乱乐又忘。梁武帝更制。及周太祖、隋文帝详定雅乐，颇得其宜。至唐高宗，命祖孝孙考据古音，斟酌南北，始着为唐乐。<br>
      <br>
      　　汉武帝制乐府，始诸调杂舞悉被丝管。陈后主始制《玉树后庭花》新乐，隋炀帝《金钗两臂垂》。（云俱陈后主。）<br>
      <br>
      　　唐玄宗立部伎、坐部伎，三十六曲。<br>
      <br>
      　　隋文帝始分雅俗二部。唐玄宗始法曲，与胡部合奏。<br>
      <br>
      　　汉始立鼓吹署隶，北狄乐分二部。朝会用鼓吹，有箫笳者。军中马上用横吹，有鼓角者。隋以后，始以横吹用之卤簿，与鼓吹列为四部（掆鼓部、铙鼓部、大横吹、小横吹部），总为鼓吹，供大驾及皇太子王公。<br>
      <br>
      　　张骞入西域，得胡音，始为胡角以应。胡笳本黄帝吹角，战于涿鹿。魏时减为半鸣始衰。<br>
      <br>
      　　汉唐山姓夫人造房中祠乐，本周房中乐讽，用丝竹遗声为清乐。隋高祖制房内乐。炀帝始加歌钟、歌磬，丝竹副之。<br>
      <br>
      　　元魏孝文篡汉，获南音，始为清商乐，本汉三调。隋文帝笃好清乐，置清商署为七部。炀帝始定清乐九部。唐高祖仍设九部，太宗为十部，俱主清商。<br>
      <br>
      　　唐玄宗始制教坊隶。<br>
      <br>
      　　散乐始周，有缦乐、散乐。秦汉因之，为杂伎。武帝始沿为俳优百戏，总谓散乐。<br>
      <br>
      　　舜调八音，用乐器八百般。至周，改宫、商、角、征、羽，减乐器五百般。唐又减三百般。<br>
      <br>
      　　周制乐，编悬钟磬各八，二八十六，而在一虡，半为堵，全为肆。（肆，陈也。堵，犹墙之堵，言一列也。）黄帝始煞夔作冒披，帝喾作鼗鼓，禹作鼗鼓（小鼓），倕作鼙鼓。周有瓦鼓，汉有杖鼓，唐有羯鼓。<br>
      <br>
      　　母句始作磬。南齐作云板。梁作方响（制编罄以铁为之）。<br>
      <br>
      　　黄帝御蚩尤，作钲角，学喾平共工，作埙箎、柷敔（即控揭）。<br>
      <br>
      　　神农始作钟，禹作铎，汤作錞（以钟以和鼓）。<br>
      <br>
      　　女娲氏作笙簧，随作竽，神农作钥，伏羲作箫（一云女娲，一云舜），师延作控箜篌，蒙恬作筝，沉怀远作绕梁（似箜篌）。<br>
      <br>
      　　伶伦伐昆溪之竹作笛，汉丘仲始充其制。<br>
      <br>
      　　女娲氏始作管，唐刘（亻纟）作七星管。<br>
      <br>
      　　伏羲始作瑟，黄帝始使素女破二十五弦（伏羲瑟五十弦）。<br>
      <br>
      　　梁柳恽作击瑟击琴。唐道源作击瓯。李（丕宛）作水盏（二俱用箸击）。师旷制月琴。<br>
      <br>
      　　秦苦役弦鼗而鼓之，作琵琶。<br>
      <br>
      　　李伯阳入西戎，作胡笳。黄幡绰侍明皇，谱拍板琴。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="160.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="162.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>