<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">官制(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎三公三孤<br>
      <br>
      　　三公：太师、太傅、太保。三孤：少师、少傅、少保。师，天子所师。傅，傅相天子。保：保护天子。<br>
      <br>
      　　◎六卿<br>
      <br>
      　　吏部曰太宰、冢宰，户部曰大司徒，礼部曰大宗伯，工部曰大司空，兵部曰大司马，刑部曰大司寇。<br>
      <br>
      　　◎六官<br>
      <br>
      　　吏部曰天官，户部曰地官，礼部曰春官，兵部曰夏官，刑部曰秋官，工部曰冬官。<br>
      <br>
      　　◎以龙纪官<br>
      <br>
      　　优羲以龙纪官：春官曰苍龙，夏官曰赤龙，秋官曰白龙，冬官曰黑龙，中官曰黄龙。<br>
      <br>
      　　◎以火纪官<br>
      <br>
      　　神农以火纪官：春官为大火，夏官为鹑火，秋官为西火，冬官为北火，中官为中火。<br>
      <br>
      　　◎以云纪官<br>
      <br>
      　　黄帝始以云纪官：春官曰青云，夏官曰缙云，秋官曰白云，冬官曰黑云，中官曰黄云。<br>
      <br>
      　　◎以鸟纪官<br>
      <br>
      　　黄帝后以鸟纪官：祝鸠氏为司农，雎鸠氏为司马，司鸠氏为司空，爽鸠氏为司寇，鹘鸠氏为司事。<br>
      <br>
      　　◎以民事纪官<br>
      <br>
      　　颛顼氏以民事纪官：以少昊之子重为木正，曰勾芒；该为金正，日蓐收；修熙相代为水正，曰玄冥；炎帝之子为土正，曰勾龙；颛顼之子为火王，曰祝融。勾龙能平水土，后世祀以配社。<br>
      <br>
      　　◎太尉仆射<br>
      <br>
      　　太尉，秦官也，等于三公，掌兵。左右仆射，亦秦官也，等于六卿。<br>
      <br>
      　　◎九锡<br>
      <br>
      　　一大辂，玄牡。二驷马，衮冕之服，赤舄副之。三轩，县之乐，六佾之舞。四朱户以居。五纳陛以登。六虎贲之士三百人。七斧钺各一。八彤弓。一彤，矢百。旅弓十，旅矢千。九秬鬯。一卣，珪瓒副之。<br>
      <br>
      　　◎勒名钟鼎<br>
      <br>
      　　《周礼·司勋职》：“铸鼎铭勋。”言有功勋者，铸器以铭之也。<br>
      <br>
      　　◎纪绩旗常<br>
      <br>
      　　《周礼》：王命君牙曰：“惟乃祖乃父，服劳王家，厥有成绩，纪于太常。”太常者，王之旌旗也。有功者书焉，以表显也。<br>
      <br>
      　　◎砺山带河<br>
      <br>
      　　汉高帝定天下，剖符封功臣，刳白马而盟之，封爵之誓曰：“使黄河如带，泰山若砺。国以永存，爰及苗裔。”<br>
      <br>
      　　◎丹书铁券<br>
      <br>
      　　汉高与功臣剖符作誓，丹书铁券，金匮石室，藏之宗庙。<br>
      <br>
      　　◎尚宝<br>
      <br>
      　　天子玉玺龙章，王后玉玺凤章，亲王金宝龟钮，勋爵金印麟钮，总兵银印虎钮，布政银印，府州县铜印，御史铁印。<br>
      <br>
      　　◎六部称号<br>
      <br>
      　　礼部曰祠部、仪部、膳部。户部曰民部、版部、金部、仓部。兵部曰驾部。刑部曰比部。工部曰水部、虞部。此称自唐朝始。<br>
      <br>
      　　◎都御史<br>
      <br>
      　　左都御史，以其为御史之率，故曰御史大夫。巡抚都御史，以其为宪台之长，故曰御史中丞。<br>
      <br>
      　　◎大九卿<br>
      <br>
      　　六部尚书、都察院、通政、大理寺卿，谓之大九卿。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="097.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="099.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>