<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">花卉(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎桂花<br>
      <br>
      　　草木之花五出，雪花六出，朱文公谓地六生水之义。然桂花四出，潘笠江谓土之产物，其成数五，故草木皆五，惟桂乃月中之本，居西方，四乃西方金之成数，故四出而金色，且开于秋云。<br>
      <br>
      　　◎天花<br>
      <br>
      　　生五台山，草本。花如牡丹而大，其白如雪，下有白蛇守之，人摘其花，必伤之。土人作法窃取，蛇见无花，则自触死。晒干，大犹如鲜牡丹，取数瓣点汤，甚美，其价甚贵。<br>
      <br>
      　　◎琼花<br>
      <br>
      　　王兴入秋长山，见琼花茎长八九寸，叶如白檀，花如芙渠，香闻数里，唐人植一株于广陵蕃观，至元时朽，以八仙花补之于琼花台前。<br>
      <br>
      　　◎金带围<br>
      <br>
      　　江都芍药，凡三十二种，惟金带围者不易得。韩琦守郡时，偶开四朵。时王岐公珪为郡倅，荆公安石为幕官，陈秀公升之以卫尉丞适至，韩公命宴花下，各簪一朵。后四人相继大拜，乃花瑞也。<br>
      <br>
      　　◎蔓花<br>
      <br>
      　　胡人以茉莉为蔓花，宋徽宗时始名茉莉。<br>
      <br>
      　　◎洛如花<br>
      <br>
      　　吴兴山中有一树，类竹而有实，似荚，乡人见之，以问陆澄。澄曰：“是名洛如花，郡有名士，则生此花。”<br>
      <br>
      　　◎王者香<br>
      <br>
      　　《家语》：孔子见兰花，叹曰：“夫兰当为王者香，今与众花伍。”乃援琴作《倚兰操》。<br>
      <br>
      　　◎伊兰花<br>
      <br>
      　　金粟香特馥烈，戴之发髻，香闻十步，经月不散。西域以“伊”字至尊，如中国“天”字也，蒲曰“伊蒲”，兰曰“伊兰”，皆以尊称，谓其香无比也。大约今之真珠与木兰是也。<br>
      <br>
      　　◎断肠花<br>
      <br>
      　　昔有妇人思所欢，不见辄涕泣，洒泪于北墙之下，后湿处生草，其花甚美，色如妇面，其叶正绿反红，秋开，即今之海棠也。<br>
      <br>
      　　◎蝴蝶花<br>
      <br>
      　　在贵州玄妙观，春时开，花娇艳。至花落之时，皆成蝴蝶翩翩飞去，枝头无一存者。<br>
      <br>
      　　◎优钵罗花<br>
      <br>
      　　在北京礼部仪制司，开必四月八日，至冬而实，状如鬼莲蓬，脱去其壳，其核成金色佛一尊，形相皆具。<br>
      <br>
      　　◎娑罗<br>
      <br>
      　　夏津为昌化令，有娑罗楼一株，花开时，香闻十里。津笑曰：“此真花县也。”<br>
      <br>
      　　◎兰花<br>
      <br>
      　　蜜蜂采花，凡花则足粘而进。采兰花则背负而进，盖献其王也。进他花则赏以蜜，进稻花则致之死，蜂王之有德若此。<br>
      <br>
      　　◎婪尾春<br>
      <br>
      　　桑维翰曰：唐末文人以芍药为婪尾春者，盖婪尾酒乃最后之杯，芍药殿春，故名。唐留守李迪以芍药乘驿进御，玄宗始植之禁中。<br>
      <br>
      　　◎姚黄魏紫<br>
      <br>
      　　《西京杂记》：牡丹之奇者，有姚家黄、魏家紫。<br>
      <br>
      　　◎木莲<br>
      <br>
      　　白乐天曰：予游临邛白鹤山寺，佛殿前有木莲两株，其高数丈，叶坚厚如桂，以中夏开花，状如芙渠，香亦酷似。山僧云：花折时，有声如破竹然。一郡止二株，不知何自至也。成都多奇花，亦未常见。世有木芙蓉，不知有木莲花也。<br>
      <br>
      　　◎国色天香<br>
      <br>
      　　唐玄宗内殿赏花，问程修已曰：“京师传唱牡丹者称首。”对曰：“季正封云，国色朝酣酒，天香夜染衣。”帝因谓妃曰：“妆镜前饮一紫金盏，正封之诗可见矣！”<br>
      <br>
      　　◎茶花<br>
      <br>
      　　以滇茶为第一，日丹次之。滇茶出自云南，色似衢红，大如茶碗，花瓣不多，中有层折，赤艳黄心，样范可爱。<br>
      <br>
      　　◎佛桑<br>
      <br>
      　　出岭南，枝叶类江南木槿，花类中州芍药，而轻柔过之。开时当二三月间，阿那可爱，有深红、浅红、淡红数种，剪插即活。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="221.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="223.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>