<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">诗词(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎苦吟<br>
      <br>
      　　孟浩然眉毛尽落，裴佑至袖手皆穿，王维则走入醋瓮，皆苦于吟者。<br>
      <br>
      　　◎警句<br>
      <br>
      　　杨徽之能诗，太宗写其警句于御屏，僧文莹谓以天地浩露涤笔于金瓯雪盘，方与此诗神骨相投。<br>
      <br>
      　　◎推敲<br>
      <br>
      　　贾岛于京师驴背得句：“鸟宿池边树，僧敲月下门。”既下“敲”字，又欲下“推”字，拣之未字，引手作推、敲势。时韩愈权京兆尹，岛不觉冲其前导。拥至尹前，具道所以。愈曰：“敲字佳矣。”与并辔归，为布衣交。<br>
      <br>
      　　◎柏梁体<br>
      <br>
      　　七言诗始于汉柏梁体。武旁作《柏梁台》，诏群臣能诗者得上座，凡七言，每句用韵，各述其事。<br>
      <br>
      　　◎古锦囊<br>
      <br>
      　　李贺工诗，每旦出，骑款段马，从小奴辈，背古锦囊，遇所得，即内之囊中。母见之曰：“是儿呕出心肝乃已！”<br>
      <br>
      　　◎压倒元白<br>
      <br>
      　　唐宝历中，杨嗣复大宴，元稹、白居易亦与赋诗，惟杨汝士后成，最佳，元、白叹服。汝士醉归，语其子弟曰：“我今日压倒元白！”<br>
      <br>
      　　◎诗中有画<br>
      <br>
      　　王维工于诗画。东坡曰：“味摩诘之诗，诗中有画，观摩诘之画，画中有诗。”<br>
      <br>
      　　◎枫落吴江泠<br>
      <br>
      　　崔信明、郑世翼遇诸江中，世翼谓曰：“闻君有‘枫落吴江冷’之句，愿见其余。”信明欣乐，出众篇，翼览未终，曰：“所见不逮所闻！”投诸水，引舟遽去。<br>
      <br>
      　　◎依样葫芦<br>
      <br>
      　　宋陶久在词林，太祖曰：“颇闻翰林皆简旧本换词语，此俗谓之依样葫芦。”后陶榖作诗，书玉堂壁曰：“官职须由生处有，才能不管用时无。堪笑翰林陶学士，年年依样画葫芦。”<br>
      <br>
      　　◎卖平天冠<br>
      <br>
      　　宋廖融精于诗学，多有生徒。太宗曰：“词赋策论取士，融生徒多引去。”融曰：“岂知今日之诗道，一似大市卖平天冠，并无人问。”<br>
      <br>
      　　◎技痒<br>
      <br>
      　　《懒真子》云：老杜哀郑虔诗，有“荟蕞何技痒”之句，谓人有技艺不能自忍，如人之搔痒也。<br>
      <br>
      　　◎投溷<br>
      <br>
      　　李贺有表兄与贺有笔砚之仇，恨贺傲。忽贺死，复绐取其稿，尽投溷中。<br>
      <br>
      　　◎点金成铁<br>
      <br>
      　　梁王籍诗云：“蝉噪林逾静，鸟鸣山更幽。”王荆公改用其句曰：“一鸟不鸣山更幽。”山谷笑曰：“此点金成铁手也。”<br>
      <br>
      　　◎易吾肝肠<br>
      <br>
      　　张籍爱杜甫诗，取其集，焚取灰烬，副以膏密，顿饮之，曰：“令吾肚肠从此改易。”<br>
      <br>
      　　◎贾岛佛<br>
      <br>
      　　李洞慕贾浪仙诗，铸铜像事之如神，尝念贾岛佛。<br>
      <br>
      　　◎偷诗<br>
      <br>
      　　李衡初隐庐山，有窃其诗以登第者。衡后亦登第，见其人问曰：“‘一一鹤声飞上天’在否？”答曰：“此句知兄最惜，不敢偷。”衡曰：“犹可恕也。”<br>
      <br>
      　　◎诋诗<br>
      <br>
      　　张率年十六，作颂赋二千余首，虞讷见而诋之。率乃一旦焚毁，更为诗示之，托云沉约。讷更句句嗟称无字不妙。率曰：“此率作也。”讷惭而退。<br>
      <br>
      　　◎爱杀诗人<br>
      <br>
      　　唐宋之问爱刘希夷诗，有“年年岁岁花相似，岁岁年年人不同”之句，恳乞不与，之问怒以土囊压杀之。<br>
      <br>
      　　◎出诗示人<br>
      <br>
      　　殷浩少与桓温齐名，常有竞心。桓问殷：“卿何如我？”殷曰：“我与我周旋久，宁作我。”殷尝作诗示桓，桓玩侮之曰：“卿慎弗犯我，犯我，当出汝诗示人也！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="139.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="141.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>