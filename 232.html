<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">走兽(5)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎射鹿为僧<br>
      <br>
      　　陈惠度于剡山射鹿，鹿孕而伤，既产，以舌舐子，干而母死，惠度遂投寺为僧。后鹿死处生草，名曰“鹿胎草”。<br>
      <br>
      　　◎野宾<br>
      <br>
      　　宋王仁裕尝畜一猿，名曰“野宾”。一日放于嶓冢山。后仁裕复过此，见一猿迎道左，从者曰：“野宾也。”随行数十里，哀吟而去。<br>
      <br>
      　　◎凭黑虎<br>
      <br>
      　　卓敬年十五，读书宝香山，风雨夜归迷失道，得一兕牛，凭之归，入门，乃黑虎也。<br>
      <br>
      　　◎题《虎顾众彪图》<br>
      <br>
      　　明成祖出图，命解缙题句。缙诗云：“虎为百兽尊，谁敢撄其怒？惟有父子恩，一步一回顾。”帝见诗有感，即令夏原吉迎太子于南京。<br>
      <br>
      　　◎熊入京城<br>
      <br>
      　　弘治间，有熊入西直门，何孟春谓同列曰：“熊之为兆，宜慎火。”未几，在处有火灾。或问孟春曰：“此出何占书？”孟春曰：“余曾见《宋纪》：永嘉灾前数日，有熊至城下，州守高世则谓其倅赵允绦曰，熊于字‘能火’，郡中宜慎火。果延烧十之七八。余忆此事，不料其亦验也。”<br>
      <br>
      　　◎不忍麑<br>
      <br>
      　　孟孙猎得麑使巴西持归。麑母随之啼泣，巴西不忍，与之。孟孙大怒，逐巴西。寻召为其子傅，谓左右曰：“天不忍麑，且吾子乎！”<br>
      <br>
      　　◎的卢<br>
      <br>
      　　刘表赠备一马，名曰“的卢”。一日，遇伊籍，曰：“此马相恶，必妨主。”备未之信。表妻蔡氏忌备，嘱弟瑁设筵暗害。备觉，出奔，前阻檀溪，后为瑁兵所逼，乃下溪策马，曰：“的卢的卢，今日妨吾。”的卢于急流深处，一跃三丈，飞渡西岸。瑁惊骇而退。<br>
      <br>
      　　◎获两虎<br>
      <br>
      　　《史记》：陈轸曰：卞庄子刺虎，馆竖子止之，曰：“两虎方共食一牛，牛甘必斗，斗则大者伤，小者亡，从而刺之，一举两得。”果获两虎。”<br>
      <br>
      　　◎牛羊犬豕别名<br>
      <br>
      　　《礼记》：牛曰太牢。羊曰少牢。又牛曰“一元大武”。羊曰“柔毛”，又曰“长髯主簿”。豕曰“刚鬣”，又云“乌喙将军”。韩獹，六国时韩氏之黑犬。楚犷、宋猎，皆良犬也。又曰：“大夫之家，无故不杀犬豕。”家豹、乌圆，皆猫之美誉。<br>
      <br>
      　　◎鹿死谁手<br>
      <br>
      　　石勒曰：“使朕遇汉高，当北面事之。若遇光武，可与并驱中原，未知鹿死谁手。<br>
      <br>
      　　◎续貂<br>
      <br>
      　　《晋书》：赵王伦篡位，奴卒亦加封秩。每朝会，貂蝉满座。语曰：“貂不足，狗尾续！”<br>
      <br>
      　　◎拒虎进狼<br>
      <br>
      　　《鉴断》：汉和帝年才十四，乃能收捕窦氏，足继孝昭之烈。惜其与宦官议之，以启中常侍亡汉之阶。语曰：“前门拒虎，后门进狼。”此之谓也。<br>
      <br>
      　　◎焉得虎子<br>
      <br>
      　　《吴志》：吕蒙欲从里，母叱之。蒙曰：“不入虎穴，焉得虎子？”又班超使西域，鄯善王广礼敬甚备。匈奴使来，更疏懈。超会其吏士三十六人，曰：“不入虎穴，不得虎子。”遂夜攻虏营，斩其使。<br>
      <br>
      　　◎羊触藩篱<br>
      <br>
      　　《易经》：“羝羊触藩，羸其角。”<br>
      <br>
      　　◎制千虎<br>
      <br>
      　　《宋史》：常安民遗吕公著书曰：“去小人不难，胜小人难耳。尝见猛虎负嵎，卒为人胜者，人众而虎寡也。今奈何以数千人而制千虎乎？”公着得书，默然。<br>
      <br>
      　　◎搏蹇兔<br>
      <br>
      　　《史记》：范雎谓秦昭王曰：“以秦治诸侯，譬犹走韩卢而搏蹇兔也。”<br>
      <br>
      　　◎瞎马临池<br>
      <br>
      　　《世说》：顾恺之与殷仲堪作危语，有一参军在坐，曰：“盲人骑瞎马，夜半临深池。”以仲堪眇一目故也。<br>
      <br>
      　　◎教猱升木<br>
      <br>
      　　猱，猴属，性善升木，不待教而能者。《诗经》：毋教猱升木。<br>
      <br>
      　　◎城狐社鼠<br>
      <br>
      　　《韩诗外传》：“社鼠不攻，城狐不灼。”恐其坏城而伤社也。<br>
      <br>
      　　◎陶犬瓦鸡<br>
      <br>
      　　《金楼子》：“陶犬无守夜之警，瓦鸡无司晨之益。”<br>
      <br>
      　　◎羊质虎皮<br>
      <br>
      　　《杨子》：“羊质而虎皮，见草而悦，见豺而战，忘其皮之虎也。”<br>
      <br>
      　　◎九尾狐<br>
      <br>
      　　宋陈彭年奸佞不常，时号“九尾狐。”<br>
      <br>
      　　◎猬务<br>
      <br>
      　　猬似豪猪而小，其毛攒起如矢，言人事之丛杂似之。故事多曰“猬务”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="231.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="233.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>