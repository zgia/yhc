<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">花卉(2)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎花癖<br>
      <br>
      　　唐张籍性耽花卉，闻贵侯家有山茶一株，花大如盎，度不可得，以爱姬换之。人谓之“张籍花淫”。<br>
      <br>
      　　◎海棠<br>
      <br>
      　　宋真宗时始海棠与牡丹齐名。真宗御制杂诗十题，以海棠为首。晏元献公殊始植红海棠红梅，苏东坡始名黄梅为蜡梅。<br>
      <br>
      　　◎花品<br>
      <br>
      　　周濂溪《爱莲说》：菊，花之隐逸者也；牡丹，花之富贵者也；莲，花之君子者也。<br>
      <br>
      　　◎舍东桑<br>
      <br>
      　　《蜀志》：先主舍东有桑树高丈余，垂垂如盖，往来者皆怪此树非凡，谓当出贵人。先主少与诸儿戏树下，言：“吾必当乘此羽葆车盖。”<br>
      <br>
      　　◎张绪柳<br>
      <br>
      　　《南史》：齐武帝时，益州献蜀柳，枝条甚长，状似丝缕。帝以植于太昌灵和殿前，曰：“此柳风流可爱，似张绪少年时也。”<br>
      <br>
      　　◎美人蕉<br>
      <br>
      　　其花四时皆开，深红照眼，经月不谢。<br>
      <br>
      　　◎海棠香国<br>
      <br>
      　　昔有调昌州守者，求易便地。彭渊闻而止之，曰：“昌，佳郡守也！”守问故，曰：“海棠患，患无香，独昌地产者香，故号海棠香国，非佳郡乎？”<br>
      <br>
      　　◎思梅再任<br>
      <br>
      　　何逊为扬州法曹，公廨有梅一株，逊常赋诗其下，后居洛，思梅花不得，请再任扬州。至日，花开满树，逊宾醉赏之。<br>
      <br>
      　　◎榴花洞<br>
      <br>
      　　唐樵者蓝超，于福州东山逐一鹿，鹿入石门，内有鸡犬人烟，见一翁，谓曰：“皆避秦地，留卿可乎？”超曰：“归别妻子乃来。”与榴花一枝而出。后再访之，则迷矣。<br>
      <br>
      　　◎桃花山<br>
      <br>
      　　在定海，安期生炼药于此，以墨汁洒石上成桃花，雨过则鲜艳如生。<br>
      <br>
      　　◎攀枝花<br>
      <br>
      　　广州产，高四五丈，类山茶，殷红如锦，一名木绵。<br>
      <br>
      　　◎一年三花<br>
      <br>
      　　嵩山西麓，汉有道士从外国将贝多子来，种之，成四树，一年三花，白色，其香异常。<br>
      <br>
      　　◎白蒻<br>
      <br>
      　　韩诗：太华峰头玉井莲，开花十丈藕如船，冷比雪霜甘比蜜，一片入口沉痾痊。<br>
      <br>
      　　◎萱草宜男<br>
      <br>
      　　《博物志》：萱号忘忧草，亦名宜男花。韩诗：萱草女儿花，不忘壮士忧。<br>
      <br>
      　　◎冰肌玉骨<br>
      <br>
      　　袁丰之评梅曰：“冰肌玉骨，世外佳人，但恨无倾城之笑耳。”<br>
      <br>
      　　◎菊比隐逸<br>
      <br>
      　　菊不竞春芳，后群卉而开，故以隐逸之士比之。<br>
      <br>
      　　◎花似六郎<br>
      <br>
      　　誉张昌宗者曰：“六郎貌似莲花。”杨再思曰：“乃莲花似六郎耳。”<br>
      <br>
      　　◎先后开<br>
      <br>
      　　大庾岭上梅花，南枝已落，北枝方开，寒暖之候异也。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="222.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="224.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>