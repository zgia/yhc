<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">析类(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎古今事有绝相类者<br>
      <br>
      　　圣主时投水，人知有卞随务光，而不知有北宫无择。<br>
      <br>
      　　骑青牛，人知有老子，而不知有封达。<br>
      <br>
      　　生空桑，人知有伊尹，而不知有孔子。<br>
      <br>
      　　白鱼入舟，人知有周武王，而不知有宋明帝。<br>
      <br>
      　　河澌永合，人知有汉光武之滹沱，而不知有慕容德之黎阳。<br>
      <br>
      　　凤雏，人知有庞统，而不知有顾邵。<br>
      <br>
      　　献胙加毒，以谗赐死，人知有晋献公子申生，而不知有秦孝文王子西蜀侯恽。<br>
      <br>
      　　思妾令方士致魂，人知汉武之于李夫人，而不知宋武之于殷淑仪。<br>
      <br>
      　　治阿誉闻而阿不治，人知齐宣王之大夫，而不知景公之晏子。<br>
      <br>
      　　梦寐求相，人知高宗之傅说，而不知文王之臧丈人。<br>
      <br>
      　　题壁作龙蛇歌，人知有晋文之介子推，而不知晋文之舟子侨。<br>
      <br>
      　　秦许楚地而背之，人知张仪之于楚怀王，而不知冯章之于楚王。<br>
      <br>
      　　先食不死之药，而以巧言免死，人知方朔之于汉武帝，而不知中射之士之于楚王。<br>
      <br>
      　　倚柱读书，雷震不辍，人知有夏侯玄，而不知有诸葛诞。<br>
      <br>
      　　一字值百金，人知《淮南子》，而不知《公孙子》。<br>
      <br>
      　　妻弃夫，人知朱买臣，而不知太公望。<br>
      <br>
      　　沉江负父，人知孝女曹娥，而不知赵祉女光络。<br>
      <br>
      　　掘地得石椁，人知有滕公，而不知有卫灵飞廉。<br>
      <br>
      　　看竹不问主人，人知有王徽之，而不知有袁粲。<br>
      <br>
      　　获偷侍儿人试文不杀，因以赐之，人知有杨素之于李靖，而不知有蔡兴宗之于孙敬玉。<br>
      <br>
      　　侍儿环执饮馔，人知有王武子，而不知有杨国忠、孙晟。国忠、晟，又俱号肉台盘。<br>
      <br>
      　　羊羹不遍致败，人知华元之于御斟，而不知中山王之于司马子期。<br>
      <br>
      　　乳生潼，人知有元德秀，而不知有李善。<br>
      <br>
      　　彩衣娱亲，人知有老莱，而不知有伯俞。<br>
      <br>
      　　智囊，人知有晁错，而不知有樗里子鲁匡。<br>
      <br>
      　　读《易》至损益而叹，人知有向平，而不知有孔子。<br>
      <br>
      　　佩六国印，人知有苏秦，而不知有栾大。<br>
      <br>
      　　以石为虎，射之没羽，人知有李广、李远，而不知有熊渠子。<br>
      <br>
      　　逐兔堕马，折胁而殂，人知有齐主高演，而不知燕主慕容皝。<br>
      <br>
      　　倒用印，人知有段秀实之阻朱泚，而不知有李崧之安蜀。<br>
      <br>
      　　一日杀二烈，人知有袁绍之于臧洪、陈容，而不知有张敬儿之于边荣、程邕之。<br>
      <br>
      　　能使人主前席，人知有贾谊，而不知有商鞅、苏绰。<br>
      <br>
      　　饮千日酒，至期发冢而醒，人知有刘玄石，而不知有赵英。<br>
      <br>
      　　御屏隔座，人知有汉郑弘第、王伦，而不知有吴纪亮、纪骘。<br>
      <br>
      　　杯中蛇影，人知有乐广，而不知有南皮令应柳乐弓应弩。<br>
      <br>
      　　杀孝妇，大旱三年，人知有前汉之东海，而不知有后汉之上虞。<br>
      <br>
      　　万石君，人知有石奋，而不知有秦袭、张文。<br>
      <br>
      　　留犊事，人知有时苗，而不知有羊偏。<br>
      <br>
      　　食脱粟，人知有公孙弘，而不知有晏婴。<br>
      <br>
      　　钱神论，人知有鲁褒，而不知有胡毋民、成公绥。<br>
      <br>
      　　记半面人，人知有杨愔，而不知有应凤。<br>
      <br>
      　　陈蕃下榻，人知有徐穉，而不知有周球。<br>
      <br>
      　　雪中高卧，人知有袁安，而不知有胡定。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="063.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="065.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>