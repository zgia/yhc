<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">衣服</h3>

  <div class="row">
    <div class="col-lg-12 col-md-12 col-sm-12 col-xs-12">

      　　夏月衣霉，以东瓜汁浸洗，其迹自去。<br>
      <br>
      　　北绢黄色者，以鸡粪煮之即白，鸽粪煮亦好。<br>
      <br>
      　　墨污绢，调牛胶涂之，候干揭起，则墨与俱落，凡绢可用。<br>
      <br>
      　　血污衣，用溺煎滚，以其气熏衣，隔一宿以水洗之，即落。<br>
      <br>
      　　绿矾百草煎污衣服，用乌梅洗之。<br>
      <br>
      　　鞋中着樟瑙，去脚气。<br>
      <br>
      　　用椒末去风，则不疼痛。<br>
      <br>
      　　洗头巾，用沸汤入盐摆洗，则垢自落。<br>
      <br>
      　　一云以热面汤摆洗，亦妙。<br>
      <br>
      　　槐花污衣，以酸梅洗之。<br>
      <br>
      　　绢作布夹里，用杏仁浆之，则不吃绢。<br>
      <br>
      　　伏中装绵布衣，无珠；秋冬则有。<br>
      <br>
      　　以灯芯少许置绵上，则无珠。<br>
      <br>
      　　茶褐衣缎，发白点，以乌梅煎浓汤，用新笔涂发处，立还原色。<br>
      <br>
      　　酒醋酱污衣，藕擦之则无迹。<br>
      <br>
      　　霉征衣，以枇杷核研细为末，洗之，其斑自去。<br>
      <br>
      　　毡袜以生芋擦之，则耐久而不蛀。<br>
      <br>
      　　红苋菜煮生麻布，则色白如苎。<br>
      <br>
      　　杨梅及苏木污衣，以硫黄烟熏之，然后水洗，其红自落。<br>
      <br>
      　　油污衣，用蚌粉熨之，或以滑石、或以图书石灰熨之，俱妙。<br>
      <br>
      　　膏药迹，以香油搓洗自落，后用萝卜汁去油。<br>
      <br>
      　　墨污衣，用杏仁细嚼擦之。<br>
      <br>
      　　洗毛衣及毡衣，用猪蹄爪汤乘热洗之，污秽自去。<br>
      <br>
      　　葛布衣折好，用蜡梅叶煎汤，置瓦盆中浸拍之，垢即自落，以梅叶揉水浸之，不脆。<br>
      <br>
      　　油污衣，用白面水调罨过夜，油即无迹。<br>
      <br>
      　　去墨迹，用饭粘搓洗，即落。<br>
      <br>
      　　罗绢衣垢，折置瓦盆中，温泡皂荚汤洗之，顿按翻转，且浸且折，垢秽尽去。<br>
      <br>
      　　弃前水，复以温汤浸之，又顿拍之，勿展开，候干折藏之，不浆不熨。<br>
      <br>
      　　颜色水垢，用牛胶水浸半日，温汤洗之。<br>
      <br>
      　　洗白衣，白菖蒲用铜刀薄切，晒干作末，先于瓦盆内用水搅匀，捋衣摆之，垢腻自脱。<br>
      <br>
      　　洗绢衣，用萝卜汁煮之。<br>
      <br>
      　　洗皂衣，浓煎栀子汤洗之。<br>
      <br>
      　　黄泥污衣，用生姜汁搓了，以水摆去之。<br>
      <br>
      　　洗油污衣，滑石天花粉不拘多少为末，将污处以炭火烘热，以末糁振去之。<br>
      <br>
      　　如未净，再烘，再振，甚者不过五次。<br>
      <br>
      　　漆污衣，杏仁、川椒等分研烂揩污处，净洗之。<br>
      <br>
      　　墨污衣，用杏仁去皮尖茶子等分为末糁上，温汤摆之洗，字则压去。<br>
      <br>
      　　油罗极细末糁字上，以火熨之。<br>
      <br>
      　　又法：以白梅捶洗之。<br>
      <br>
      　　蟹黄污衣，以蟹脐擦之即去。<br>
      <br>
      　　血污衣，即以冷水洗之即去。<br>
      <br>
      　　洗油帽，以芥末捣成膏糊上，候干，以冷水淋洗之。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="250.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="252.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>