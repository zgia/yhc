<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">玩器(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎柴窑<br>
      <br>
      　　柴世宗时，所进御者，其色碧翠，赛过宝石，得其片屑，以为网圈，即为奇宝。<br>
      <br>
      　　◎定窑<br>
      <br>
      　　有白定、花定，制极质朴，其色呆白，毫无火气。<br>
      <br>
      　　◎汝窑<br>
      <br>
      　　宋以定州白瓷有芒不堪用，遂命于汝州造青色诸器，冠绝邓、耀二州。<br>
      <br>
      　　◎哥窑<br>
      <br>
      　　宋时处州章生一与弟章生二，皆作窑器。哥窑比弟窑色稍白，而断纹多，号白级碎，曰哥窑，为世所珍。<br>
      <br>
      　　◎官窑<br>
      <br>
      　　宋政和间，汴京置窑，章生二造青色，纯粹如玉，虽亚于汝，亦为世所珍。<br>
      <br>
      　　◎钧州窑<br>
      <br>
      　　器稍大，具诸色，光采太露，多为花缸、花盆。<br>
      <br>
      　　◎内窑<br>
      <br>
      　　宋郁成章为提举，于汴京修内司置窑，造模范，极精细，色莹澈，不下官窑。<br>
      <br>
      　　◎青田核<br>
      <br>
      　　《鸡跖集》；乌孙国有青田核，莫知其木与实，而核如瓠，可容五、六升，以之盛水，俄而成酒。刘章曾得二焉，集宾设之，一核才尽，一核又熟，可供二十客，名曰青田壶。<br>
      <br>
      　　◎金银酒器<br>
      <br>
      　　李适之有蓬莱盏、海山螺、瓠子卮、幔卷荷、金蕉叶、玉蟾儿，俱属鬼工。<br>
      <br>
      　　◎金叵罗<br>
      <br>
      　　李白诗：“葡萄酒，金叵罗，吴姬十五醉马驮。”<br>
      <br>
      　　◎银凿落<br>
      <br>
      　　韩公联句：“泽发解兜鍪，酡颜倾凿落。”白乐天诗：“金屑琵琶槽，银含凿落盏。”<br>
      <br>
      　　◎婪尾杯<br>
      <br>
      　　宋景诗云：“迎新送旧只如此，且尽灯前婪尾杯。”又乐天诗：“三杯蓝尾酒。”改“婪尾”为“蓝尾”耳。<br>
      <br>
      　　◎高丽席<br>
      <br>
      　　不甚阔大，长一丈有余，花纹极精，坚紧不坏。<br>
      <br>
      　　◎韭叶簟<br>
      <br>
      　　蕲州出美竹，制梅花笛、韭叶簟。白乐天诗：“笛愁春梦梅花里，簟冷秋生韭叶中。”<br>
      <br>
      　　◎博山炉<br>
      <br>
      　　《初学记》：丁谖作九层博山炉，镂以奇禽怪兽，自然能动。山谷诗：“博山香霭鹧鹕斑。”<br>
      <br>
      　　◎偏提<br>
      <br>
      　　元和间，酌酒壶谓之注子。后仇士良恶其名同“郑注”，乃去其柄安系，名曰偏提。<br>
      <br>
      　　◎三代铜<br>
      <br>
      　　花觚入土千年，青绿彻骨，以细腰美人觚为第一，有全花、半花，花纹全者身段瘦小，价至数百。山陕出土者，为商彝、周鼎；河南出土者，为汉器，以其地有舄卤，铜质剥削，不甚贵，故铜器有河南、陕西之别。<br>
      <br>
      　　◎灵壁石<br>
      <br>
      　　米元章守涟水，地接灵壁，蓄石甚富，一一品目，入玩则终日不出。杨次公为廉访，规之曰：“朝廷以千里郡付公，那得终日弄石！”米径前，于左袖中取一石，嵌空玲珑，峰峦洞穴皆具，色极青润，宛转翻落，以云杨曰：“此石何如？”杨殊不顾，乃纳之袖。又出一石，叠峰层峦，奇巧又胜，又纳之袖。最后出一石，尽天画视镂之巧，顾杨曰：“如此那得不爱？”杨忽曰：“非独公爱，我亦爱也！”即就米手攫得之，径登车去。<br>
      <br>
      　　◎无锡瓷壶<br>
      <br>
      　　以龚春为上，时大彬次之，甚规格大略粗蠢，细泥精巧，皆是后人所溷。<br>
      <br>
      　　◎成窑<br>
      <br>
      　　大明成化年所制。有五彩鸡缸，淡青花诸器茶瓯酒杯，俱享重价。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="188.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="190.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>