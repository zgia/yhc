<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鸟兽</h3>

  <div class="row">
    <div class="col-lg-12 col-md-12 col-sm-12 col-xs-12">

      　　小犬吠不绝声者，用香油一蚬壳灌入鼻中，经宿则不吠。<br>
      <br>
      　　乌骨鸡舌黑者，则骨黑；舌不黑者，但肉黑。<br>
      <br>
      　　鸡未（羽弋）者，以苕帚赶之，则翼毛倒生。<br>
      <br>
      　　母鸡生子，与青（一作续）麻子吃，则长生，不抱子。<br>
      <br>
      　　竹鸡叫，可去壁虱并白蚁。<br>
      <br>
      　　鹘带帽飞去，立唤则高扬去，伏地叫则来。<br>
      <br>
      　　鸡黄双者，生两头及三足。<br>
      <br>
      　　猫眼知时候，有歌曰：“子午线，卯酉圆，寅申已亥银杏样，辰戌丑未侧如钱。”香狸有四个外肾。<br>
      <br>
      　　鹰无（月真）而有肚，食肉故也。<br>
      <br>
      　　飞禽吃谷者有（月真）。<br>
      <br>
      　　鸡吃猫饭，能啄人。<br>
      <br>
      　　胡麻面啖犬，则黑光而骏。<br>
      <br>
      　　虎至人家盗犬豕食，闻刀刮锅底声则去，盖闻声则齿酸故也。<br>
      <br>
      　　牛尾短者寿长，尾长者寿短。<br>
      <br>
      　　猫鼻惟六月六日一次热。<br>
      <br>
      　　杏仁末与犬食之，即死。<br>
      <br>
      　　狗欲褪毛，饲以糟，则易褪。<br>
      <br>
      　　鹿群夜宿，大者角向外，小者在内，圈匝如寨。<br>
      <br>
      　　行兵者仿之，作鹿角寨。<br>
      <br>
      　　虎豹皮只可焙，不可晒。<br>
      <br>
      　　猢狲病，吃壁上蟢子，即愈。<br>
      <br>
      　　狗身上发癞，虫蝇，百部汁涂之，即除。<br>
      <br>
      　　马背鞍卷破脊梁，以渠中淤泥涂之，即愈。<br>
      <br>
      　　辨牛黄真假，牛黄如鸡子大，重重叠叠，取置人指甲上磨之，其黄透甲，拭不落者，即真也。<br>
      <br>
      　　猫癞以柏油擦之。再发，再擦。至三次，即除。<br>
      <br>
      　　猪癞，以猪油擦之，即好。<br>
      <br>
      　　猫洗面至耳，必有客至。<br>
      <br>
      　　人家燕雀顿绝者，必有火灾。<br>
      <br>
      　　鹳仰鸣则晴，俯鸣必雨。<br>
      <br>
      　　鹊巢低，其年大水。<br>
      <br>
      　　鹘初声，或卧闻之，则一年安乐。<br>
      <br>
      　　猫犬所生皆雄者，其家必有喜事。<br>
      <br>
      　　犬死，以葵根塞其鼻，良久活。<br>
      <br>
      　　孔雀毛入眼，损人眼；胆大，毒杀人。<br>
      <br>
      　　狗虱，用朝瑙擦毛内，以大桶或箱内闷盖之，虱即堕落，急令人掐杀之。 猫狗虱癞，用桃叶捣烂，遍擦其皮毛，隔少顷洗去之，一二次即除。<br>
      <br>
      　　鸡病，以真麻油灌之。<br>
      <br>
      　　鸡哮，用白菜叶包鼠屎、香油挜之，即好。<br>
      <br>
      　　鸡瘟，以猪肉切碎喂之。又将雄黄为末，拌饭喂之，立愈。<br>
      <br>
      　　猪瘟，以罗卜菜连根喂之愈。<br>
      <br>
      　　牛马疥癞，用荞麦秆烧成灰，沐灰汁，浇之愈。<br>
      <br>
      　　牛马瘟，用酒加麝香末些须在内，灌之。<br>
      <br>
      　　牛马疥癞，用梨卢为末，水调涂之。<br>
      <br>
      　　鹤病，用蛇或鼠或大麦煮熟喂之。<br>
      <br>
      　　鹿病，用盐拌豆料喂之，常食菀豆则无病。<br>
      <br>
      　　喂灶猫，用猪肠或鱼肠，入些须雄黄在内，煨熟饲之。<br>
      <br>
      　　牛中暑，用胡麻苗捣汁灌之，即好。无苗，即用麻子二三两捣烂，和井水调匀，灌之。<br>
      <br>
      　　牛马猪驴瘟，用狼毒、牙皂各一两，黄连一两五钱，雄黄、朱砂各五钱为末。猪擦入眼中，牛马驴吹入鼻中。<br>
      <br>
      　　凡鸡鹅鸭欲其速肥，胡麻子拌饭，加硫磺少许，喂七日，其膘壮异常。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="258.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="260.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>