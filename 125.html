<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">受职</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎筮仕<br>
      <br>
      　　《左传》：毕万筮仕于晋，遇屯之比。辛廖占之曰：“吉。”<br>
      <br>
      　　◎下车<br>
      <br>
      　　李白为南昌宰去思碑云：“未下车，人惧之；既下车，人爱之！”<br>
      <br>
      　　◎瓜期<br>
      <br>
      　　《左传》：齐侯使连称、管至父戍葵丘，瓜时而往，曰：“及瓜而代。”<br>
      <br>
      　　◎书考<br>
      <br>
      　　《书经》：三载考绩。三考黜陟幽明。<br>
      <br>
      　　◎增秩<br>
      <br>
      　　前汉宣帝曰：“太守吏民之本，数变易则下不安。民知其将久，不可欺罔，乃服从其教化。”故二千石有治绩，辄以玺书勉励，增秩赐金。<br>
      <br>
      　　◎报政<br>
      <br>
      　　《史记》：伯禽受封之鲁，三年然后报政。周公曰：“何迟也？”伯禽曰：“变其俗，革其祀丧，三年而后除之，故迟。”太公封于齐，五月而报政。周公曰：“何速也？”曰：“吾简其君臣礼，从其俗也，故速。”<br>
      <br>
      　　◎一行作吏<br>
      <br>
      　　晋嵇叔夜与山巨源书云：“游山泽，观鱼鸟，心甚乐之。一行作吏，此事便废。”<br>
      <br>
      　　◎穷猿奔林<br>
      <br>
      　　李充字弘度，尝叹不被遇。殷浩问：“君能屈志百里否？”李答曰：“北门之叹，久已上闻。穷猿奔林，岂暇择木？”遂授剡县。<br>
      <br>
      　　◎有蟹无监州<br>
      <br>
      　　宋初通判与知州争权，每云：“我是州监！”有钱昆者浙人，嗜蟹，尝求补外郡，曰：“但得有蟹无监州则可。”东坡诗云：“欲向君王乞符竹，但忧无蟹有监州。”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="124.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="126.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>