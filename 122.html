<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">清廉(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎冰壶<br>
      <br>
      　　杜诗：“冰壶玉鉴悬清秋。”姚元崇所作《冰壶》，言其洞彻无瑕，澄空见底。杜诗清廉，有类于是。<br>
      <br>
      　　◎斋马<br>
      <br>
      　　唐冯元叔历浚仪、始平尹，单骑赴任，未常以妻子之官。所乘马，不食民间刍豆。人谓之斋马。<br>
      <br>
      　　◎廉能<br>
      <br>
      　　《周礼·天官》：以听官府之六计弊群吏之治，一廉善，二廉能，三廉敬，四廉正，五廉法，六廉辨。<br>
      <br>
      　　◎冰清衡平<br>
      <br>
      　　华康直知光化，丰稷知谷城，廉而且平。时人歌之曰：“华光化，丰谷城，清如冰，平如衡。”<br>
      <br>
      　　◎釜中生鱼<br>
      <br>
      　　晋范丹字史云，桓帝时为莱芜长。人歌之曰：“甑中生尘范史云，釜中生鱼范莱芜。”<br>
      <br>
      　　◎留犊<br>
      <br>
      　　魏时苗，为寿春令。始至官，乘簿笨车、黄牸牛、布被囊。岁余，牛生一犊。及去，留其犊，谓主簿曰：“令来时，本无此犊，犊是淮南所生，故留之。”明交河令叶好文，亦留三犊与贫民为耕。<br>
      <br>
      　　◎酹酒还献<br>
      <br>
      　　后汉张奂，为安定属国都尉。有羌人献金、马者，奂召主簿张祁入，于羌前，以酒酹地曰：“使马如羊，不以入※；使金如粟，不以入怀。”悉以还之，威化大行。<br>
      <br>
      　　◎食馔一口<br>
      <br>
      　　北方彭城王攸自沧州召还，父老相率具馔，曰：“殿下惟饮此乡水，未尝百姓馔，聊献疏薄。”攸食一口。<br>
      <br>
      　　◎臣心如水<br>
      <br>
      　　前汉成帝时，郑崇为尚书，好直谏，贵戚多谮之。上责崇曰：“君门如市，何以欲禁绝贵戚？”崇对曰：“臣门如市，臣心如水。”<br>
      <br>
      　　◎清乎尚书之言<br>
      <br>
      　　后汉钟离意，为尚书令。交趾太守张恢，坐赃伏法，以资物陈于帝前，诏颁赐群臣。意得珠玑，悉以委地。帝怪之，答曰：“孔子忍渴于贪泉，曾参回车于胜母，恶其名也。赃秽之资，诚不敢拜受。”上叹曰：“清乎尚书之言！”<br>
      <br>
      　　◎乘止一马<br>
      <br>
      　　朱敬则为卢州刺史，代还，无淮南一物，所乘止一马。<br>
      <br>
      　　◎酌水奉饯<br>
      <br>
      　　隋赵范为齐州别驾。入朝，父老送之，曰：“公清如水，请酌一杯水以奉饯。”<br>
      <br>
      　　◎郁林石<br>
      <br>
      　　吴陆绩为郁林太守，罢归无装，舟轻不能过海，乃取一大石置舟中以归。人号郁林石。<br>
      <br>
      　　◎只谈风月<br>
      <br>
      　　徐勉迁吏部尚书，常与门人夜集，有为人求官者，勉曰：“今夕只可谈风月，不宜及公事。”<br>
      <br>
      　　◎市肉三斤<br>
      <br>
      　　海瑞为淳安令。一日，胡总制语三司诸道曰：“昨闻海令市肉三斤矣，可往察之。”乃知为母上寿所需也。<br>
      <br>
      　　◎一文不直<br>
      <br>
      　　薛大楹主南昌簿，尝标其门曰：“要一文，不直一文。”<br>
      <br>
      　　◎原封回赠<br>
      <br>
      　　吴让知临桂县，不三年，超升庆远知府。南丹诸土官各馈金为贽，让却不受，口占绝句遗之，曰：“贪泉爽酌吾何敢，暮夜怀金岂不知？寄语丹州贤太守，原封回赠莫相疑。”<br>
      <br>
      　　◎书堂自励<br>
      <br>
      　　陈幼学知湖州，书于堂曰：“受一文枉法钱，幽有鬼神明有禁；行半点亏心事，远在儿孙近在身。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="121.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="123.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>