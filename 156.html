<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 丧事二(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎七出<br>
      <br>
      　　无子，淫佚，不孝，多言，盗窃，妒忌，恶疾。三不去：与更三年丧；前贫贱后富贵；有所娶，无所归。<br>
      <br>
      　　◎读礼<br>
      <br>
      　　《曲礼》曰：居丧未葬读葬礼，既葬读祭礼。<br>
      <br>
      　　◎弥留<br>
      <br>
      　　疾革之时，气尚未绝，目不即瞑，谓之弥留。<br>
      <br>
      　　◎属纩<br>
      <br>
      　　属，付也。纩，绵也。以绵轻而易动，故付置于口鼻上，以验气之有无也。<br>
      <br>
      　　◎易箦<br>
      <br>
      　　曾子疾病，曾元、曾申坐于足，童子隅坐而执烛。童子曰：“华而皖，大夫之箦与？”曾子曰：“然。季孙之赐也，我未之能易也。元，起易箦！”举扶而易之，反席未安而殁。<br>
      <br>
      　　◎捐馆<br>
      <br>
      　　《苏秦传》：奉阳君死，捐馆舍而去。<br>
      <br>
      　　◎鬼录<br>
      <br>
      　　魏文帝《与吴质书》：昔年疾病，亲故多罹其灾，观其姓名，已登鬼录。<br>
      <br>
      　　◎就木<br>
      <br>
      　　晋文公奔狄，娶季隗，将适齐，谓隗曰：“待我二十五年，不来而后嫁。”对曰：“我又如是而后嫁，则就木矣。”<br>
      <br>
      　　◎盖棺论定<br>
      <br>
      　　晋刘毅云：“丈夫盖棺论方定。”<br>
      <br>
      　　◎修文郎<br>
      <br>
      　　春秋时，苏韶卒，后从弟节昼见韶，因问幽冥事。韶曰：“颜回、卜商死，俱为地下修文郎。”<br>
      <br>
      　　◎白玉楼<br>
      <br>
      　　李贺将死，有绯衣人贺赤虬，奉雷版召贺曰：“帝成白玉楼，立召为记。天上差乐，不苦也。”<br>
      <br>
      　　◎一鉴亡<br>
      <br>
      　　魏征卒，帝临朝叹曰：“以铜为鉴，可照妍媸；以人为鉴，可明得失。……今魏征逝，一鉴亡矣。”<br>
      <br>
      　　◎月犯少微<br>
      <br>
      　　谢敷隐居剡中。时月犯少微，占云“处士当之”。吴国戴逵名重于敷，甚以为忧。俄而敷死，时人语曰：“吴中高士，求死不得。”<br>
      <br>
      　　◎岁在龙蛇<br>
      <br>
      　　郑玄梦孔子告之曰：“起，起，今年岁在辰，明年岁在巳。”既寤，以谶合岁，知命当终。谶云：“岁在龙蛇贤人嗟。”<br>
      <br>
      　　◎梦书白驹<br>
      <br>
      　　杜牧之梦书“白驹”字，或曰：“过隙也”。俄而悉毁其所为文章诗籍，果卒。<br>
      <br>
      　　◎一朝千古<br>
      <br>
      　　唐薛收卒，秦王曰：“吾与伯褒共军旅，岂期一朝成千古也！”<br>
      <br>
      　　◎脱骖<br>
      <br>
      　　孔子遇旧馆人之丧，入而哭之哀；出，使子贡脱骖而赙之。<br>
      <br>
      　　◎麦舟<br>
      <br>
      　　范尧夫舟有麦五百斛，悉与故人石曼卿，以助其葬。<br>
      <br>
      　　◎生刍一束<br>
      <br>
      　　郭林宗有母忧，徐穉往吊之，置生刍一束于闾前而去之。众怪不知其故。林宗曰：“此必南州高士徐孺子也。诗不云乎：‘生刍一束，其人如玉。’吾有何德足以当之？”<br>
      <br>
      　　◎素车白马<br>
      <br>
      　　范式巨卿、张劭元伯相与为友。元伯卒。式梦劭呼曰：“巨卿，吾已某日死，某日葬”式驰往赴之。未及到而劭已发引。将至圹，而柩不前。其母曰：“元伯，岂有望耶？”停柩。移时，乃见素车白马，号哭而来。母曰：“是必范巨卿也。”式因执绋而引，其柩乃前。<br>
      <br>
      　　◎归见父母<br>
      <br>
      　　陈尧佐临终，自志其墓，曰：有宋颖川生尧佐，字希先，年八十二不为夭，官一品不为贱，卿相纳录不为辱祖，可归见父母栖神之域矣。<br>
      <br>
      　　◎翁仲<br>
      <br>
      　　《水经注》：鄗南千秋亭坛庙东枕道，有两石翁仲。山谷诗：“往者不可言，古怕守翁仲。<br>
      <br>
      　　◎九京<br>
      <br>
      　　文子曰：“是全要领以从先大夫于九京也。”<br>
      <br>
      　　◎佳城<br>
      <br>
      　　汉滕公驾至东都门，马悲鸣不进。命掘之，得石※，有蝌蚪书云：“佳城郁郁，三千年见白曰，吁嗟滕公居此室。”公叹曰：“天乎！吾死，其安此乎？”后葬其处。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="155.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="157.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>