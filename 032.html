<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">山川(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎九山<br>
      <br>
      　　会稽山、衡山、华山、沂山、岱山、岳山、医无闾山、霍山、恒山。<br>
      <br>
      　　◎九泽<br>
      <br>
      　　大陆泽、雷夏泽、彭蠡泽、云梦泽、震泽、菏泽、孟潴泽、濚泽。<br>
      <br>
      　　◎五岳<br>
      <br>
      　　东岳泰山，山东济南府泰安州。南岳衡山，湖广衡州府衡山县。中岳嵩山，河南河南府登封县。西岳华山，陕西西安府华阴县。北岳恒山，山西大同府浑源县。<br>
      <br>
      　　◎九河<br>
      <br>
      　　曰徒骇、曰太史、曰马颊、曰覆釜、曰胡苏、曰简、曰洁、曰钩盘、曰鬲津。<br>
      <br>
      　　◎五镇<br>
      <br>
      　　东镇沂山，东安公在沂州。南镇会稽山，永兴公在绍兴。中镇霍山，应圣公在晋州。西镇吴山，成德公在陇州。北镇医无闾山，广宁公在营州。<br>
      <br>
      　　◎五湖<br>
      <br>
      　　一洞庭，二青草，三鄱阳，四丹阳，五太湖。一曰五湖者，太湖之别名也，一名震泽，一名笠泽。<br>
      <br>
      　　◎四渎<br>
      <br>
      　　渎者，江、淮、河、汉是也。禹平水土，名曰四渎。《礼记》：天子祭天下名山、大川：五岳视三公；四渎视诸侯。<br>
      <br>
      　　◎四海<br>
      <br>
      　　天地四方，皆海水相通，九戎、八蛮、九夷、八狄，形类不同，总而言之，谓之四海。渤澥者，又东海之别支也。<br>
      <br>
      　　◎三岛<br>
      <br>
      　　东海之尽谓之沧海，其中有蓬莱、方丈、瀛州三神山，金银为宫阙，神仙所居。<br>
      <br>
      　　◎五山<br>
      <br>
      　　渤海之东有大壑，名归墟，其中有岱舆、员峤、方壶、瀛州、蓬莱五山。<br>
      <br>
      　　◎三江<br>
      <br>
      　　三江者，松江、娄江、东江也。其分流处，曰三江口。<br>
      <br>
      　　◎三泖<br>
      <br>
      　　在松江府。俗传近山泾者为上泖，近泖桥者为中泖，自泖桥而上萦绕百余里曰长泖，是谓三泖。<br>
      <br>
      　　◎昆仑山<br>
      <br>
      　　在西番。山极高峻，积雪至夏不消，延亘五百余里，黄河经其南。<br>
      <br>
      　　◎黄河<br>
      <br>
      　　在西番。其水从地涌出，百余泓，东北汇为大泽。又东流为赤宾河，合忽兰诸河，始名黄河。从东北至陕西、兰州，始入中国。元招讨使都实始穷河源。<br>
      <br>
      　　◎华山<br>
      <br>
      　　韩昌黎夏日登华山之岭，顾见其险绝，恐栗，度不可下，据崖大哭，掷遗书为诀。华阴令搭木架数层，绐其醉，以毡裹缒下之。<br>
      <br>
      　　◎匡庐山<br>
      <br>
      　　在南康府。周时匡裕兄弟七人结庐隐此，故名。志中言有二胜，开元漱玉亭、栖贤三峡桥，内有白鹿洞，为朱晦庵读书处。今另设学校，以教习诸生。<br>
      <br>
      　　◎武夷山<br>
      <br>
      　　在崇安。高峰三十有六，道书第十六洞天，当有神人降此，自称武夷君。又《列仙传》：籛铿二子，长曰武，次曰夷，故名。<br>
      <br>
      　　◎龙虎山<br>
      <br>
      　　在贵溪。两石峙，如龙昂虎踞，即上清宫也。世为张道陵所居，上有壁鲁洞，即天师得异书处。<br>
      <br>
      　　◎壦务山（音权旄山）<br>
      <br>
      　　在柏人城之东北。《尚书》言舜纳于大麓，迅雷风烈，弗迷。即此。<br>
      <br>
      　　◎华不注（不音夫，与跗同。）<br>
      <br>
      　　言此山孤秀，如花跗之注于水也。《九域志》云：大明湖望华不注山，如在水中。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="031.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="033.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>