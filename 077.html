<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">夫妇(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎解白水诗<br>
      <br>
      　　管仲妾名婧。桓公出游，宁戚扣牛角而高歌。公使管仲迎之，戚曰：“浩浩乎白水。”管仲不知所谓。婧曰：“古有白水之诗，曰：‘浩浩白水，倏倏之鱼，君来召我，我将安居？’此戚之欲仕也。”管仲大悦，以报桓公，遂相齐。<br>
      <br>
      　　◎居燕子楼<br>
      <br>
      　　关盼盼，张建封侍姬也。建封殁，盼盼独居燕子楼十余年。一日，得白乐天和诗，泣曰：“自我公薨，妾非不能死，恐世以我公重色，有从死之妾，而玷公也。”遂怏怏不食而卒。但吟云：“儿童不识冲天物，漫托青泥污雪毫。”<br>
      <br>
      　　◎何惜一女<br>
      <br>
      　　周顗母姓李，字络秀，顗父浚，为安东将军，出猎遇雨，过李氏。会其父兄他出，络秀与一婢具数十人馔，甚精办，而不闻人声。浚怪，使人觇之，独见一女子美甚。浚固求为侍妾。父兄初不许，络秀曰：“门户衰微，何惜一女！”遂许之，生顗及嵩。<br>
      <br>
      　　◎抱骨赴水<br>
      <br>
      　　赵淮妾，长沙人。元将使淮招李廷芝，淮至城下，大呼曰：“廷芝，男子死耳，无降也！”将怒杀之，掳其妾。妾伪告将曰：“妾夙事赵运使，今死不葬，不忍忘情。愿往埋之，即事公无憾。”乃聚薪焚淮骨，置缶中，自抱骨赴水死。<br>
      <br>
      　　◎察妾忧色<br>
      <br>
      　　袁升五旬无子，往临安置妾。既得妾，察其有忧色，问故。妾曰：“吾故赵太守女也，家四川，且贫，母卖妾为归葬计耳。”升即送还，并倾橐以赠。妻曰：“君施德如此，何患无子！”次年生韶，为浙西使。孙洪，官郡司马。<br>
      <br>
      　　◎不如降黄巢<br>
      <br>
      　　王铎镇渚宫，以拒黄巢，兵渐逼。先是赴任，多带姬妾，夫人不知。忽报夫人离京在道。谓从事曰：“黄巢渐以南来，夫人又自北至，旦日情味，何以安处？”幕僚戏曰：“不如降了黄巢！”<br>
      <br>
      　　◎讽使出妻<br>
      <br>
      　　宋夏执中，姊为孝宗后，累官节度。初执中与其微时妻至京，后讽使出之，择配贵族。执中诵宋弘语以对，后遂止。<br>
      <br>
      　　◎六十未适<br>
      <br>
      　　南北朝顾协少时，将聘舅女，未成婚，而母亡。免丧后，不复娶。至六十余，此女犹未他适，协义而迎之，卒无嗣。<br>
      <br>
      　　◎遣妾献诗<br>
      <br>
      　　陈陶操行高洁，累辟不起。严守南昌，欲试之，遣小妾莲花往持，陶竟夕不纳。妾献诗曰：“莲花为号玉为腮，珍重尚书遣妾来。处士不生巫峡梦，空劳云雨下阳台。”陶答云：“近来诗思清于水，老去风情薄似云。已向升天得门户，锦衾深愧卓文君。”<br>
      <br>
      　　◎计赚解后<br>
      <br>
      　　沈襄父铄，疏劾严嵩父子，被谪。复诬入白莲邪教，戮之原籍。逮襄部讯，并解其妾。抵山东，起早下于客店，妾密语襄曰：“君至京，必无生理，盍以计脱，以存宗祧。妾拚一死，与之图赖，或得免落奸相之手。”于是绐之，曰：“此地有吏部某为我父同年，在都时曾贷我父三百余金，索来可作路费，亦可以余者赠尔两人为还乡需，不识可行否？”二差以其有妾为质，去其手刑，易其衣巾。一差守妾于店，一差押之同往。行不一里，其差腹疼登厕，襄逸去。差至所谓吏部家，与襄所言迥异。奔回客店，云襄脱逃，吓妾吐真。妾乃号叫曰：“我夫妻耐苦到此，京师已近，满望事白生还。汝受严氏嘱，潜杀我夫，汝必还我夫尸！我以身殉，决不甘孱弱女流又遭汝之污辱。”闻者酸鼻，告之。当道亦疑为严氏所谋，将妾寄养尼庵，日比二差还尸。拖延二载，严氏败，襄出为父陈冤，恩蒙赠荫。妾亦受封，与襄白首告终。<br>
      <br>
      　　◎名分定矣<br>
      <br>
      　　嘉靖己丑，瑞州孝廉刘文光、廖暹同上公车，皆下第，欲归。廖倩媒买妾，拉刘同往选择，相中一女，下定订期。其女问曰：“二位相公何者聘妾？”廖暹戏指刘曰：“是这刘相公娶你。”刘亦大笑，女乃对刘肃拜而进。次日备礼往娶，女见仪状大骇，曰：“刘君娶我，何以帖出廖某？”媒告以实，女变色曰：“作妾虽然微贱，亦关夫妻父子之道，岂可轻指他人以为戏，我已拜刘，名分定矣！”父母婉转再四，誓死不从。廖追悔无及，劝刘纳之。刘力不继，约以下科。后刘正室逝世，娶女为正。<br>
      <br>
      　　◎各送半臂<br>
      <br>
      　　宋子京夜饮曲江，偶寒，命取半臂，十余宠各送一枚。子京恐有去取，不敢服，冒寒而归。<br>
      <br>
      　　◎臼中炊釜<br>
      <br>
      　　江淮王生善卜，有贾客张瞻将归，梦炊臼中。问王生，生曰：“君归不见妻矣。臼中炊，无釜也。”瞻归而妻已卒。<br>
      <br>
      　　◎覆水难收<br>
      <br>
      　　姜太公初娶马氏，读书不事产业，马求去。太公封于齐，马求再合。太公取水一盆倾于地，令妇收水，惟得其泥。太公曰：“若能离更合，覆水岂难收？”<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="076.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="078.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>