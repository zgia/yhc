<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">郡守(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎二邦争守<br>
      <br>
      　　宋杜衍知干州，未期，安抚使察其治行，以公权凤翔。二邦之民争于界上，一曰：“此我公也，汝夺之！”一曰：“今我公也，汝何有焉？”<br>
      <br>
      　　◎一龟一鹤<br>
      <br>
      　　宋赵抃任成都，携一龟一鹤以行。其再任也，屏去龟鹤，止一苍头。执事张公裕赠以诗云：“马谙旧路行来滑，龟放长沙不共来。”<br>
      <br>
      　　◎卧治淮阳<br>
      <br>
      　　汉武帝拜汲黯为淮阳太守，黯伏谢不受印。帝曰：“君薄淮阳耶？吾以淮阳军民不相得，欲借卿之郡，卧而治之耳。”乃进黯以诸侯相秩，居淮阳。<br>
      <br>
      　　◎良二千石<br>
      <br>
      　　汉宣帝曰：“庶民所以安其田里，而无叹息愁恨之心者，政平讼理也；与我共此者，其良二千石乎！”<br>
      <br>
      　　◎承流宣化<br>
      <br>
      　　董仲舒曰：“今之郡守县令，民之师帅，所以承流宣化。”<br>
      <br>
      　　◎褰帷<br>
      <br>
      　　贾琮为冀州刺史行部，升车言曰：“刺史当远听广视，纠察美恶，何可反垂帷幄以自蔽乎？”乃命御者褰帷。<br>
      <br>
      　　◎露冕<br>
      <br>
      　　郭贺为荆州刺史，治有殊政。明帝巡狩，赐以三公之服，敕行部去（礻詹）露冕，使百姓见之，以彰有德。<br>
      <br>
      　　◎儿童竹马<br>
      <br>
      　　郭伋，字细侯，拜并州牧。行部西河，有数百小儿，骑竹马，迎于路次。问曰：“儿曹何来？”对曰：“闻使君到，喜，故来迎耳。”<br>
      <br>
      　　◎河润九里<br>
      <br>
      　　郭伋为颖川太守，召见，帝劳之曰：“郡得贤能太守，去帝城不远，河润九里，冀京师并受其福也。”<br>
      <br>
      　　◎虎北渡河<br>
      <br>
      　　后汉刘琨初为江陵令，县有火灾，琨叩头反风，火随灭。守弘农，虎负子渡河而去。帝嘉之，征为光禄勋，召问：“反风灭火及虎北渡河，行何德政而致此？”琨对曰：“偶然耳。”帝叹曰：“长者之言也！”<br>
      <br>
      　　◎别利器<br>
      <br>
      　　虞诩为朝歌长时，贼数千人攻杀长吏，故旧皆吊。诩曰：“不遇盘根错节，何以别利器乎？”<br>
      <br>
      　　◎二天<br>
      <br>
      　　后汉苏章为冀州刺史，有故人为清河令，以赃败，章乃设酒款之。故人喜曰：“人有一天，我独有二天。”章曰：“今夕，苏孺文与故人饮酒，私情也。明日，冀州刺史白奏事，公法也。”遂举正其罪，郡界肃清。<br>
      <br>
      　　◎治行第一<br>
      <br>
      　　汉黄霸为颍川太守，户口岁增，治行为天下第一。是时凤凰神雀数集郡国，颍川尤多。赐爵关内侯，黄金百斤。<br>
      <br>
      　　◎开鉴湖<br>
      <br>
      　　汉马臻为会稽太守，开鉴湖，得田九千余顷。豪右恶之，告臻开河发掘古冢无数。征下狱，遣官复按，诡称并不见人，云是鬼讼。臻竟被戮。其后越民承河之利，立祠祀之。<br>
      <br>
      　　◎一钱清<br>
      <br>
      　　后汉刘宠为会稽太守，多善政。将去，父老赍钱送之，曰：“明府下车以来，狗不夜吠，民不识吏。今当迁去，聊为赆送。”宠为选一大钱受之。今号其地曰“钱清”。<br>
      <br>
      　　◎鱼弘四尽<br>
      <br>
      　　梁鱼弘尝语人曰：“我为郡守有四尽，水中鱼鳖尽，山中麋鹿尽，田中米谷尽，村中人庶尽。”<br>
      <br>
      　　◎清恐人知<br>
      <br>
      　　《魏志》：胡质为常山太守，在郡九年，吏民便安，将士用命。子威厉操清白，尝省其父，告归，赐其绢一匹。威跪曰：“大人清白，不审于何得此绢？”质曰：“是吾俸禄之余。”威乃受之。官至前将军、青州刺史。对武帝曰：“臣父清，恐人知；臣清，恐人不知。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="108.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="110.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>