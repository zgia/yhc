<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">饮食(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎胡麻饭<br>
      <br>
      　　晋刘晨、阮肇入天台山采药，迷路，流水中得一杯胡麻饭屑，二人相谓曰：“此去人家不远。”因穷源而进，见二女，曰：“郎君来何暮也！”邀至家，待以胡麻饭、山龙脯，结为夫妇。逾月，二人辞归，访于家，子孙已七世矣。<br>
      <br>
      　　◎青精饭<br>
      <br>
      　　道士邓伯元受青精石，为饭食之，延年益寿。<br>
      <br>
      　　◎莼羹<br>
      <br>
      　　昔陆机诣王济，济指羊酪谓机曰：“吴下何以敌此？”机曰：“千里莼羹，未下盐豉。”<br>
      <br>
      　　◎锦带羹<br>
      <br>
      　　荆湘间有草花，红白如锦带，苗嫩脆，可作羹。杜诗：“滑忆雕胡饭（即胡麻饭），香闻锦带羹。”<br>
      <br>
      　　◎安期枣<br>
      <br>
      　　安期生琅琊人，卖药海上，自言寿已千岁，所食枣其大如瓜。<br>
      <br>
      　　◎韭萍齑<br>
      <br>
      　　石崇遇客，每冬作韭萍豆粥，咄嗟而办。王恺密问其帐下，云豆最难熟，预炊熟，客来，但作白粥，投之韭萍齑，是时以其根杂麦苗耳。<br>
      <br>
      　　◎金齑玉脍<br>
      <br>
      　　南人作鱼脍以细缕，金橙拌之，号为金齑玉脍。隋时吴郡献松江鲙，炀帝曰：“所谓金齑玉鲙，东南佳味也。”<br>
      <br>
      　　◎玉版<br>
      <br>
      　　苏东坡邀刘器之参玉版禅师。至寺，烧笋，觉味胜，坡曰：“名玉版也。”作偈云：“不怕石头路，来参玉版师。卿凭锦珠子，与问箨龙儿。”<br>
      <br>
      　　◎碧海菜<br>
      <br>
      　　《汉武内传》：王母曰：“仙之上药，有碧海之琅菜。”<br>
      <br>
      　　◎肉山酒海<br>
      <br>
      　　魏曹子建与季重书曰：“愿举泰山以为肉，倾北海以为酒。”又古纣王以肉为林，以酒为池。<br>
      <br>
      　　◎石髓<br>
      <br>
      　　嵇康遇王烈，共入山，见石裂，得髓食之，因携少许与康，已成青石，扣之琤琤。再往视之，断山复合矣。<br>
      <br>
      　　◎松肪<br>
      <br>
      　　东坡诗：“为深松肪寄一车。”又松花为松黄，服之轻身。<br>
      <br>
      　　◎杯中物<br>
      <br>
      　　晋吴术好饮酒，因醉诟权贵，遂戒饮。阮宣以拳殴其背，曰：“看看老逼痴汉，忍断杯中物耶？”乐饮如初。<br>
      <br>
      　　◎惩羹吹齑<br>
      <br>
      　　唐傅奕言：“唐承世当有变更，惩沸羹者吹冷齑，伤弓之鸟惊曲木。”陆贽奏议：昔人有因噎而废食，惧溺而自沉者。<br>
      <br>
      　　◎酒肉地狱<br>
      <br>
      　　东坡倅杭，不胜杯酌。奈部使者重公才望，朝夕聚首，疲于应接，乃目杭倅为酒肉地狱。后袁谷代倅，僚属疏阔，袁语人曰：“闻此郡为酒肉地狱，奈我来，乃值狱空。”传以为笑。<br>
      <br>
      　　◎齑赋<br>
      <br>
      　　范文正公少时作《齑赋》，其警句云：“陶家瓮内，腌成碧、绿、青、黄；措大口中，嚼出宫、商、角、征。”盖亲处贫困，故深得齑之趣味云。<br>
      <br>
      　　◎绛雪嵰雪<br>
      <br>
      　　《汉武传》：仙家妙药，有玄霜绀雪。又，西王母进赚山红雪，亦名绛雪。又，雪糕一名甜雪。<br>
      <br>
      　　◎冰桃雪藕<br>
      <br>
      　　周穆王方士集于春霄宫，王母乘飞辇而来，与王燕会，进万岁冰桃、千年雪藕。<br>
      <br>
      　　◎玉食珍羞<br>
      <br>
      　　《书经》：“惟辟玉食。”李诗：“金鼎罗珍羞。”<br>
      <br>
      　　◎竹叶珍珠<br>
      <br>
      　　杜诗：“三杯竹叶春。”李诗：“小槽酒滴真珠红。”<br>
      <br>
      　　◎鸭绿鹅黄<br>
      <br>
      　　李诗：“遥看春水鸭头绿，恰似葡萄初泼醅。”杜诗：“鹅儿黄似酒。”东坡诗：“小舟浮鸭绿，大勺泻鹅黄。”<br>
      <br>
      　　◎白粲<br>
      <br>
      　　长腰米曰白粲。东坡诗：“白粲连樯一万艘。”江南有“长腰粳米、缩项鳊鱼”之谚。<br>
      <br>
      　　◎钓诗扫愁<br>
      <br>
      　　东坡呼酒为钓诗钩，亦号扫愁帚。<br>
      <br>
      　　◎太羹玄酒<br>
      <br>
      　　《礼记》：“太羹不和。”玄酒，明水也，可荐馨香。<br>
      <br>
      　　◎僧家诡名<br>
      <br>
      　　《志林》：僧家谓酒为般若汤，鱼为水梭花，鸡为穿篱菜。人有为不义，而义之以美名者，与此何异。<br>
      <br>
      　　◎饕餮<br>
      <br>
      　　《左传》：缙云氏有不才子，贪于饮食，不可盈厌，天下之人谓之饕餮。<br>
      <br>
      　　◎欲炙<br>
      <br>
      　　《晋史》：顾荣与同僚饮，见行炙者有欲炙之色，荣彻己炙与之。后赵王伦篡位，荣在难，一人救之，获免，即受炙之人也。<br>
      <br>
      　　◎半菽不饱<br>
      <br>
      　　《史记》：汉文帝曰：“吾每饭，意未尝不在巨鹿也。”<br>
      <br>
      　　◎白饭青刍<br>
      <br>
      　　杜诗：“与奴白饭马青刍。”<br>
      <br>
      　　◎炊金爨玉<br>
      <br>
      　　骆宾王谓盛馔为炊金爨玉，言饮食之美，如金玉之贵重也。抹月批风<br>
      <br>
      　　东坡诗：“贫家无可娱客，但知抹月披风。”<br>
      <br>
      　　◎敲冰煮茗<br>
      <br>
      　　《六帖》：王休居太白山，每冬月取濮冰煮茗，待宾客。<br>
      <br>
      　　◎酒囊饭袋<br>
      <br>
      　　《荆湖近事》：“马氏奢僭，诸院王子，仆从烜赫；文武之道，未尝留意。时谓之酒囊饭袋。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="183.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="185.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>