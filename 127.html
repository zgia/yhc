<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">降黜 贪鄙</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎咄咄书空<br>
      <br>
      　　晋殷浩被黜，谈咏不辍；虽家人，不见其有流放之感。但终日书空，作“咄咄怪事”四字而已。<br>
      <br>
      　　◎胡椒八百<br>
      <br>
      　　唐元载受贿，后事败，有司籍其家，钟乳五百辆，胡椒八百斛，他物不可胜计。<br>
      <br>
      　　◎箪簋不饰<br>
      <br>
      　　贾谊策：“古者大臣有坐不廉则废者，不谓不廉，则曰‘箪簋不饰’。”<br>
      <br>
      　　◎围棋献赂<br>
      <br>
      　　蜀刺史安重霸，性贪贿。州民有油客邓姓者，资财巨万，重霸召与围棋，令侍立。下子过于筹算，终日不下数十子。邓倦立，且饥馁不堪。次日，又召。或曰：“本不为棋，何不献贿？”邓献金三锭，获免。<br>
      <br>
      　　◎拔钉钱<br>
      <br>
      　　五代赵在礼令宋州，贪暴逾制，百姓苦之。后移镇永兴，百姓欣贺曰：“拔却眼中钉矣！”在礼闻之，仍求复任宋州，每岁户口，不论主客，俱征钱一千，名曰“拔钉钱”。<br>
      <br>
      　　◎捋须钱<br>
      <br>
      　　南唐张崇帅庐州，所为不法，尝入觐，庐人曰：“渠伊想不复来矣！”崇归，计日索“渠伊钱”。明年又入觐，盛有罢府之议，人不敢实指，道路相视，皆捋须相庆。崇归，又征“捋须钱”。<br>
      <br>
      　　◎破贼露布<br>
      <br>
      　　李义甫为相，杨行款白其赃私，诏司刑刘祥道与三司噪声，除名，流隽州，或作河道元帅。刘祥道破铜山大贼，李义甫露布榜于衢。<br>
      <br>
      　　◎京师白劫<br>
      <br>
      　　后魏元修义为吏部尚书，惟事贿赂，官之大小皆有定价。中散大夫高居呼为“京师白劫”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="126.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="128.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>