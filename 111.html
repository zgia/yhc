<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">州县(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　（附幕、判、丞、簿、尉、吏）<br>
      <br>
      　　◎知州<br>
      <br>
      　　宋置知州，名因唐始。舜有州牧。宋太祖置州通判。<br>
      <br>
      　　◎知县<br>
      <br>
      　　周置县正。秦孝公置县令、丞。唐宣宗始置知县。宋仁宗置县丞。隋炀帝置主簿。<br>
      <br>
      　　◎上应列宿<br>
      <br>
      　　后汉馆陶公主为子求郎，不许，赐钱十万缗。明帝谓群臣曰：“郎官上应列宿，出宰百里，苟非其人，则民受其殃矣！”<br>
      <br>
      　　◎凫舄<br>
      <br>
      　　唐宪宗时，王乔为叶县令，有神术。每朔望朝，帝怪其来速，不见车骑，密令太史伺之。言其临至，有双凫从南飞来，举罗张之，但得双舄。诏尚方视之，则向年所赐尚书履也。<br>
      <br>
      　　◎良令<br>
      <br>
      　　《韩子》：晋公问赵武曰：“中牟，三国之股肱，邯郸之肩髀也。寡人欲得一良令，其谁可？”武曰：“刑伯可。”<br>
      <br>
      　　◎中牟三异<br>
      <br>
      　　后汉鲁恭为中牟令，蝗不入境，司徒袁安遣使往察之。值恭息桑阴下，有雉在旁，使者谓小儿曰：“何不捕之？”曰：“雉将雏。”乃语恭曰：“公为政有三异：积德禳灾，一异；仁及禽兽，二异；童子有仁心，三异。”<br>
      <br>
      　　◎琴堂<br>
      <br>
      　　宓子贱治单父，喜弹琴，身不下堂而单父治。唐诗云：“百里春风回草野，一轮明月照琴堂。”<br>
      <br>
      　　◎花满河阳<br>
      <br>
      　　潘岳为河阳令，公余值桃李花，人称曰“花满河阳”。<br>
      <br>
      　　◎神君<br>
      <br>
      　　唐乔智明为隆虑令，县民爱之，号为神君。黄浮为童阳令，亦号神君。<br>
      <br>
      　　◎圣君<br>
      <br>
      　　晋曹摅补临淄令，纵死囚归家，克日而还，一县叹服，号曰：“圣君”。<br>
      <br>
      　　◎慈父<br>
      <br>
      　　唐房谦为长葛令，治为天下第一。百姓号为慈父。擢司马，县民泣曰：“房明府今去，吾属何以生为？”乃立碑颂德。<br>
      <br>
      　　◎陈太丘<br>
      <br>
      　　汉袁绍问陈元方曰：“卿家君在太丘，远近称之，何所履行？”元方曰：“强者绥之以德，弱者抚之以仁。”杜诗云：“姚公美政谁与俦，不减当年陈太丘。”<br>
      <br>
      　　◎元鲁山<br>
      <br>
      　　唐元德秀为鲁山令，诚信化人，士夫高其行，称之元鲁山。<br>
      <br>
      　　◎治县谱<br>
      <br>
      　　齐傅僧绰、子琰并为山阴令，父子并着奇绩。世谓傅氏有治县谱，子孙相传，不以示人。<br>
      <br>
      　　◎莱公柏<br>
      <br>
      　　宋寇准知巴东县，手植双柏于县庭，民以比甘棠，谓之莱公柏。<br>
      <br>
      　　◎鲁公浦<br>
      <br>
      　　宋真宗朝，鲁宗道为海盐令，疏治东南旧港口，导海水至邑下，人以为利，号鲁公浦。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="110.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="112.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>