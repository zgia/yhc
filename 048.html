<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">仪制(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎黄屋左纛<br>
      <br>
      　　黄屋，黄盖也。左纛，以牦牛尾为旗纛，列之左也。<br>
      <br>
      　　◎羽葆<br>
      <br>
      　　聚五采羽为幢，建于车上，天子之仪卫也。<br>
      <br>
      　　◎九旗<br>
      <br>
      　　画日月曰常，画蛟龙曰旗。通帛曰旃，杂帛曰物。画熊虎曰旗，画鸟隼曰鴋，画龟龙曰旐。金羽曰旞，析羽曰旌。<br>
      <br>
      　　◎卤簿<br>
      <br>
      　　车驾出行，羽仪导护，谓之卤簿。卤，大盾也，所以捍蔽，部位之次，皆着之于簿。五兵盾在外，余兵在内。以大盾领一部之人，故名卤簿。<br>
      <br>
      　　◎髦头<br>
      <br>
      　　武祖问髦头之义，彭权对曰：“《秦纪》云：国有奇怪，触山截水，无不崩溃，惟畏髦头。故使武士服之，卫至尊也。”<br>
      <br>
      　　◎传国玺<br>
      <br>
      　　秦始皇以卞和玉制传国玺，命李斯篆文。其文曰：“受命于天，既寿永昌。”相传卞和玉制为三印，一传国玺，一天师印，一茅山道士印。<br>
      <br>
      　　◎十二章<br>
      <br>
      　　日、月、星、辰、山龙、华虫六者绘之于衣，宗彝、藻、火、粉米、黼、黻绣之于裳，所谓十二章也。华虫，雉也。宗彝，虎蜼。藻，水草。黼，若斧形，取其断也。黻，为两巳相背，取其辨也。<br>
      <br>
      　　◎皇后六服<br>
      <br>
      　　袆衣（袆音挥。色玄，刻绘为翚。从王祭先王之服。翚亦音辉）。<br>
      <br>
      　　揄狄（揄音遥。色青，刻绘为揄。从王祭先公之服）。<br>
      <br>
      　　阙狄（色赤。刻绘为之。从王祭群小祀之服）。<br>
      <br>
      　　鞠衣（色黄。告桑之服）。展衣（色白。以礼见王及宾客之服）。<br>
      <br>
      　　禒衣（色黑。进御见王之服）。<br>
      <br>
      　　◎九门<br>
      <br>
      　　天子一关门，二远郊门，三近郊门，四城门，五皋门，六库门，七雉门，八应门，九路门。<br>
      <br>
      　　◎丹墀<br>
      <br>
      　　《西京赋》曰：“右平左，青琐丹墀。”（注：天子赤墀列为九级，中分左右，有齿介之，右则平之，令辇得上阶也。）<br>
      <br>
      　　◎尺一<br>
      <br>
      　　天子诏曰尺一。汉制：简一尺一寸。中行说教匈奴以尺二演示文稿汉。<br>
      <br>
      　　◎金根车<br>
      <br>
      　　天子所乘之车曰金根，驾六马。有五色安车，有五色立车，各一，皆驾四马，是为五时副车。<br>
      <br>
      　　◎鹤禁<br>
      <br>
      　　太子所居之宫，白鹤守之，凡人不得辄入，故曰鹤禁。<br>
      <br>
      　　◎九府圜法<br>
      <br>
      　　圜法，即钱法也。天子九府，曰泉府、大府、王府、内府、外府、天府、职内、职金、职币，皆掌钱帛之府也。<br>
      <br>
      　　◎五库<br>
      <br>
      　　天子五库，曰车库、兵库、祭器库、乐器库、宴器库。<br>
      <br>
      　　◎黼扆<br>
      <br>
      　　天子坐，则黼扆列在后，如背负之也。黼扆，形如屏风，画斧而无柄，设而不用，取金斧断割之义。<br>
      <br>
      　　◎象魏<br>
      <br>
      　　宫门双阙悬法象，其状巍然高大，曰象魏。<br>
      <br>
      　　◎列土分茅<br>
      <br>
      　　天子大社，以五色土为坛，封诸侯，各以其色与之，帱以黄土（黄取王者覆被四方之义），苴以白茅（白茅取其洁也），归而立社，谓之列土分茅。<br>
      <br>
      　　◎枫宸<br>
      <br>
      　　汉宫殿前多植枫树，故曰枫宸。一名紫宸。<br>
      <br>
      　　◎罘罳<br>
      <br>
      　　（音环思 注：罘罳，伏思也。）<br>
      <br>
      　　君退至内廷，思维机务，故曰罘罳。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="047.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="049.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>