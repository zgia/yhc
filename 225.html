<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">飞禽(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎捕鹯<br>
      <br>
      　　魏公子无忌，方与客饮。有鹯击鸠，走逃于公子案下，鹯追击，杀于公子之前。公子耻之，即使人多设罻罗，得鹯数十匹，责让以杀鸠之罪，曰：“杀鸠者死！”一鹯低头，不敢仰视；余皆鼓翅自鸣。公子乃杀低头者，余尽释之。<br>
      <br>
      　　◎鹁鸽井<br>
      <br>
      　　汉高祖庙，临城鹁鸽井旁，记云：“沛公避难井中，有双鸽集井中，追者不疑，得脱。”<br>
      <br>
      　　◎雪衣娘<br>
      <br>
      　　唐明皇时，岭南进白鹦鹉，聪慧能言，上呼之为“雪衣娘”。上每与诸王及贵妃博戏，稍不胜，左右呼雪衣娘，即飞入局中，以乱其行列。一日语曰：“昨夜梦为鸷所搏。”已而，果为鹰毙，瘗之苑中，号“鹦鹉冢”。唐李繁曰：“东都有人养鹦鹉，以甚慧，施于僧。僧教之能诵经，往往架上不言不动。问其故，对曰：“身心俱不动，为求无上道。”及其死，焚之，有舍利。<br>
      <br>
      　　◎白鹇<br>
      <br>
      　　宋帝昺驻跸厓州山，为元兵所追，丞相陆秀夫抱帝赴海死。时御舟一白鹇，奋击哀鸣，堕水以殉。<br>
      <br>
      　　◎鹁鸽诗<br>
      <br>
      　　宋高宗好养鸽，躬自飞放。有士人题诗云：“鹁鸽飞腾绕帝都，朝收暮放费工夫。何如养个南来雁，沙漠能传二帝书。”帝闻之，召见士人，即命补官。<br>
      <br>
      　　◎长鸣鸡<br>
      <br>
      　　宋处宗尝买一长鸣鸡，着窗间。后鸡作人语，与处宗谈论，终日不辍。处宗因此学业大进。<br>
      <br>
      　　◎宋厨鸡蛋<br>
      <br>
      　　宋文帝尚食厨备御膳，烹鸡子，忽闻鼎内有声极微，乃群卵呼观世音，凄怆之甚。监宰以闻。帝往验之，果然，叹曰：“吾不知佛道神力乃能若是！”敕自今不得用鸡子，并除宰割。<br>
      <br>
      　　◎雁书<br>
      <br>
      　　苏武使匈奴，留武于海上牧羝。汉使求之，匈奴诡言武死。常惠教使者曰：“天子在上林射雁，雁足上系帛书，言武在某泽中。”单于惊谢，乃遣武还。《礼记》：“鸿雁来宾。”先至为主，后至为宾。<br>
      <br>
      　　◎孤雁<br>
      <br>
      　　张华曰：雁夜栖川泽中，千百成群，必使孤雁巡更，有警则哀鸣呼众。故师旷《禽经》曰：“群栖独警。”<br>
      <br>
      　　◎飞奴<br>
      <br>
      　　张九龄家养群鸽，每与亲知书，系鸽足上，移之，呼为“飞奴”。<br>
      <br>
      　　◎鸩毒<br>
      <br>
      　　《左传》：“宴安鸩毒，不可怀也。”鸩，毒鸟也，黑身赤目，食蝮蛇，以其毛历饮食则杀人。<br>
      <br>
      　　◎周周鸟<br>
      <br>
      　　名周周。首重尾屈，将欲饮于河，则必颠，乃衔尾而饮。<br>
      <br>
      　　◎金衣公子<br>
      <br>
      　　唐明皇游于禁宛，见黄莺羽毛鲜洁，因呼为“金衣公子”。<br>
      <br>
      　　◎黄鹂<br>
      <br>
      　　戴颙春日携双柑斗酒，人问何之，答曰：“往听黄鹂声，此俗耳针砭，诗肠鼓吹。”<br>
      <br>
      　　◎养木鸡<br>
      <br>
      　　《庄子》：渻子为宣王养斗鸡，十日而问之曰：“鸡可斗乎？”曰：“未也。犹虚憍而恃气。”十日又问之。曰：“几矣。鸡有鸣者，已无变矣，望之似木鸡矣，其德全矣。异鸡无敢应者，反走矣。”<br>
      <br>
      　　◎季郈斗鸡<br>
      <br>
      　　《左传》：季郈之斗鸡，季氏介其羽，郈氏为之金距。刘孝威诗：“翅中含白芥，距外曜金芒。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="224.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="226.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>