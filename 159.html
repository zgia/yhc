<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 祭祀三(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎祭法<br>
      <br>
      　　有虞氏褅黄帝而郊喾，祖颛顼而宗尧。夏后氏亦褅黄帝而郊鲧，祖颛顼而宗禹。殷人褅喾而郊冥，祖契而宗汤。周人褅喾而郊稷，祖文王而宗武王。<br>
      <br>
      　　少昊始制宗庙，周公始为七庙，舜始制庙号。舜受终，文祖始大事告庙。伏羲始制祀先，少昊始制四时庙祭。舜始制褅祭，帝槐始制不迁宗祭。殷制五年袷祭。周三年文王祭忌日。北齐始制别室，加荐爇味。殷太甲始制功臣配享。禹作世室，始立尸。伊尹制佑（宅也。即今木主，古用石函，故名）。宋真宗制板位（贮以漆匣舁床覆缣）。左彻刻黄帝制木像。秦始皇始制寝墓侧，汉因之，为起居、衣冠象生之备，上饭。天子正月上陵，始祭扫。王导拜元帝陵，始人臣谒陵。祭神，伏羲始于冬夏至郊社，祭皇天后土。殷汤始制祭感生帝。周公始制祭神州地祗。舜始制郊配食。秦始皇制三岁一郊。汉平帝始南郊，合祀天地，位皆南向，地位差东（时王莽宰衡主之）。神农始制大享五天帝于明堂。尧制五人帝、五人神，配五天帝。舜制五郊，祭五方天帝迎气。黄帝始制坛。秦献公制畦畤（如韭畦于畤中，名为一土封也）。秦始皇始制四畤，本襄公西畤，文公鄜畤（俱白帝）。宣公密畤（青帝）。灵公上下畤（上黄帝，下炎帝）。汉高帝始增制五畤。汉武帝始祀太乙（五帝之主）。自昏至明，始立泰畤。<br>
      <br>
      　　汉文帝始制五帝庙同宇（一屋之下为五庙各门）。晋武帝始诏五帝同祢昊天，除五帝座（从王肃议）。秦始皇始制郊祀爟火（爟，举也。不同祠所举火为节而遥拜也）。帝喾始制六宗，祭日月星辰寒暑四时风雨雷云。无怀氏始封禅。黄帝制四坎，祭川谷水泉，四坛祭山林丘陵。舜制秩，祭四岳四渎。黄帝始制社祭五土，制稷于五土之中，特指原隰之祗（稷为殳长，旌异其处，能生谷也，非但祭其谷粒）。秦制守始郡县祠社稷。宋真宗始定郡县祭社稷仪。神农始制蜡。少昊制祭先农蚕。舜制祭四方百物。禹祭司寒冰神。秦德公祭伏。汤旱，始迁稷神柱祀弃。汤始五祀，户、灶、门、路、中溜。周公制七祀，加泰厉司命。汉高祖废户祭井。汉高祖始祭蚩尤。唐玄宗始祭九宫神（于千秋节设坛修祀）。颛顼制禡祭。舜制类祭。禹制大旅。神农始制祝文。汉武帝始郊祀，立乐府。黄帝始沐浴，修斋戒。后魏始行香（以香末散行或熏手）祷祈。太康失邦，始日食，始救日。神农始制求子。汤制雩祷旱。周公制大雩祈谷。神农始制请雨之法。汤制土龙祈雨。隋文帝制祈雨断屠宰，禁施扇。<br>
      <br>
      　　◎宗伯<br>
      <br>
      　　职掌凡祀大神、享大鬼、祭大祗，师执事命龟卜日，次位筑鬻、省牲、告洁、告备、受厘、锡嘏。<br>
      <br>
      　　◎九祭六器<br>
      <br>
      　　《周礼》：太祝掌办九祭六器。六器者，苍璧、黄琮、青珪、赤璋、白虎、玄璜。九祭，一曰命，二曰衍，三曰炮，四曰庙，五曰振，六曰擩，七曰绝，八曰燎，九曰共。<br>
      <br>
      　　◎郊祀<br>
      <br>
      　　燔柴于泰坛，祭天也。瘗埋于泰圻，祭地也，用骍犊。<br>
      <br>
      　　◎六宗<br>
      <br>
      　　埋少牢于泰昭，祭时也。祖迎于坎坛，祭寒暑也。王宫祭日也。夜明祭月也。幽宗祭星也。云宗祭水旱也。<br>
      <br>
      　　◎五畤祠<br>
      <br>
      　　青帝曰密畤祠，黄帝曰上畤祠，炎帝曰下畤祠，白帝曰畦畤祠，黑帝曰北畤。<br>
      <br>
      　　◎五祀<br>
      <br>
      　　春祀户，夏祀灶，秋祀门，冬祀行，夏季祀中溜。<br>
      <br>
      　　◎七祀<br>
      <br>
      　　王立七祀，曰司命、曰中溜、曰国门、曰国行、曰泰历、曰户、曰灶。诸侯立五祀，曰司命、曰中溜、曰国门、曰国行、曰公历。大夫立三祀，曰族厉、曰门、曰行。士二祀，曰门、曰行。庶人立一祀，或立户，或立灶。<br>
      <br>
      　　◎八蜡<br>
      <br>
      　　天子大蜡八：一先啬（神农），二司啬（后稷），三农（田畯），四邮表畷（田畔屋），王猫（食田鼠）虎（食田豕），六堵（蓄水，亦以障水），七水庸（沟受水，亦以泄水），八昆虫（螟螽之类）。<br>
      <br>
      　　◎祀典<br>
      <br>
      　　夫圣王之制祭祀也，法施于民则祀之，以死勤事则祀之，以劳定国则祀之，能御大菑则祀之，能捏大患则祀之，是故厉山氏之有天下也。其子曰农，能殖百谷。夏之衰也，周弃继之，故祀以为稷。共工氏这霸九州也，其子曰后土，能平九州，故祀以为社。帝喾能序星辰以着众。尧能赏均刑法以义终。舜勒众事而野死，鲧障洪水而殛死，禹能修鲧之功。黄帝正名百物以明民共财，颛顼能修之。契为司徒而民成，冥勤其官而水死。汤以宽治民而除其虐，文王以文治，武王以武功去民之菑，此皆有功烈于民者也。及夫日月星辰，民所瞻仰也。山林川谷丘陵，民所取财用也。非此族也，不在祀典。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="158.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="160.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>