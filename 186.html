<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">金玉(2)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎十二时镜<br>
      <br>
      　　范文正公家古镜，背具十二时，如博棋子，每至此时，则博棋中，明如月，循环不休。<br>
      <br>
      　　◎碔砆乱玉<br>
      <br>
      　　碔砆，石之似玉也，其状每能乱玉。<br>
      <br>
      　　◎燕石<br>
      <br>
      　　宋人以燕石为玉，什袭而藏，识者笑之。<br>
      <br>
      　　◎削玉为楮<br>
      <br>
      　　《列子》：宋人以玉为楮叶，三年而成。<br>
      <br>
      　　◎怀瑾握瑜<br>
      <br>
      　　《楚辞》：“怀瑾握瑜兮，穷不知所示。”<br>
      <br>
      　　◎钓璜<br>
      <br>
      　　半璧曰璜。《尚书中侯》：文王至磻溪，见吕望钓得玉璜，刻曰：“姬受命，吕佐之。”<br>
      <br>
      　　◎拋砖引玉<br>
      <br>
      　　砖以自谓，玉以誉人，谓以此致彼。<br>
      <br>
      　　◎匹夫怀璧<br>
      <br>
      　　《左传》：虞公求虞叔之玉，叔弗献。后乃悔曰：“匹夫无罪，怀璧其罪。焉用此以贾祸乎？”复献之。<br>
      <br>
      　　◎璠瑜<br>
      <br>
      　　《逸论语》：璠瑜，鲁之宝玉也。孔子曰：美哉璠玙，远而望之焕若也；近而视之瑟若也。一则理胜，一则孚胜。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="185.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="187.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>