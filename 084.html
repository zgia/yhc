<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">师徒(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　先辈<br>
      <br>
      　　◎北面<br>
      <br>
      　　唐崔日用请武甄言《春秋》疑义，甄条举无留语。日用曰：“吾请北面。”<br>
      <br>
      　　◎函丈<br>
      <br>
      　　《礼》：“若非饮食之客，则布席，席间函丈。”<br>
      <br>
      　　◎夏楚<br>
      <br>
      　　夏与榎同，山楸木也。榎形圆，楚形方，以二物为朴，以警其惰慢，使之收敛威仪也。<br>
      <br>
      　　◎解颐<br>
      <br>
      　　汉匡衡深明经术，诸儒为之语曰：“无说诗，匡鼎来；匡说诗，解人颐。”<br>
      <br>
      　　◎绛帐<br>
      <br>
      　　汉马融教授诸生，常有千数，坐高堂，施绛纱帐，前授生徒，后列女乐。<br>
      <br>
      　　◎负笈<br>
      <br>
      　　汉苏章负笈寻师，不远千里。<br>
      <br>
      　　◎立雪<br>
      <br>
      　　游酢、杨时为伊川先生弟子。一日，侍先生侧，先生隐几而卧。二生不敢去，候其寤，则门外雪深尺余矣。<br>
      <br>
      　　◎坐春风中<br>
      <br>
      　　朱公琰，名光庭，见明道先生于汝州。归语人曰：“光庭在春风中坐了一月。”<br>
      <br>
      　　◎舌耕<br>
      <br>
      　　汉贾逵通经，来学者不远千里，广有赠献，积粟盈仓。或云：“逵非力耕，乃舌耕也。”<br>
      <br>
      　　◎牧豕<br>
      <br>
      　　后汉孙期少为诸生，通《京氏易》、《古文尚书》。家甚贫，收豕于泽中。学者皆执经垅畔，以追随之。<br>
      <br>
      　　◎白首北面<br>
      <br>
      　　贾琼曰：“文中子十五为人师。陈留王孝逸，先达之傲者矣。然而白首北面，岂以年乎？”<br>
      <br>
      　　◎人师难遭<br>
      <br>
      　　童子魏照求入事郭林宗，供洒扫。林宗曰：“当精义讲书，何来相近？”照曰：“经师易获，人师难遭。欲以素丝之后南，附近朱蓝。”<br>
      <br>
      　　◎青出于蓝<br>
      <br>
      　　《荀子》：学不可已。青出于蓝，而青于蓝；冰出于水，而寒于水。<br>
      <br>
      　　◎师何常<br>
      <br>
      　　《北史》：李谧初师事孔璠，后璠还就谧请业。同门生语曰：“青城蓝，蓝谢青。师何常？在明经。”<br>
      <br>
      　　◎一字师<br>
      <br>
      　　张咏诗云：“独恨太平无一事，江南闲杀老尚书。”萧楚才曰：“恨字未妥，应改幸字。”永曰：“子，吾一字师也。”<br>
      <br>
      　　◎东家丘<br>
      <br>
      　　汉邴原就学于孙崧，屩崧曰：“子近舍郑君（郑玄），而蹑屩至此，岂以郑为东家丘耶？”原曰：“人各有志，所向不同。君谓仆以郑为东家丘，则君以仆为西家之愚夫矣。”崧谢。（《家语》：孔子西家有愚夫，不识孔子为圣人，乃曰：“彼东家丘，吾知之矣。”）<br>
      <br>
      　　◎吾道东<br>
      <br>
      　　汉郑玄事马融，学有得。及辞归，融喟然谓门人曰：“吾道东矣！”<br>
      <br>
      　　◎吾道南<br>
      <br>
      　　宋杨龟山师明道先生。及归，送之出门，谓坐客曰：“吾道南矣。”<br>
      <br>
      　　◎《易》已东<br>
      <br>
      　　汉卜宽学《易》于田何，学既有成，宽东归。何喜谓弟子曰：“吾《易》已东矣！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="083.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="085.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>