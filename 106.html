<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">御史</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎白简<br>
      <br>
      　　晋傅玄为御史，每有奏劾，或值日暮，捧白简，整簪带，竦诵不休，坐以待旦。贵游慑服，台阁风生。<br>
      <br>
      　　◎乌台<br>
      <br>
      　　汉成帝时，御史府列柏树，有野乌数千栖其上，故称乌台，亦称“柏台”。<br>
      <br>
      　　◎法冠绣衣<br>
      <br>
      　　《汉书》：法冠，御史冠也，本楚王冠也。秦灭楚，以其君冠赐御史也。绣衣御史，汉武帝所置。法冠一名“獬豸冠”。<br>
      <br>
      　　◎独击鹘<br>
      <br>
      　　宋王素既升台宪，风力愈劲。尝与同列奏事，上有不怿，众皆引去，素方论列是非，俟得旨，乃退。帝叹曰：“真御史也。”人皆目为“独击鹘”。<br>
      <br>
      　　◎石御史<br>
      <br>
      　　唐刘思立举进士，高宗擢为御史，执法不阿，弹劾权贵，人号“石御史”。<br>
      <br>
      　　◎骢马<br>
      <br>
      　　后汉桓兴为侍御史，直言无所忌讳。常乘白马，京师惮之，为语曰：“行行且止，避骢马御史。”<br>
      <br>
      　　◎铁面御史<br>
      <br>
      　　宋赵抃少孤贫，举进士，及为殿中侍御，弹劾不避权贵，号为“铁面御史”。<br>
      <br>
      　　◎豹直<br>
      <br>
      　　汉《舆服志》：大驾属车八十一乘，皆尚书台省官所载，最后一乘，侍御史所乘，独悬豹尾，故名“豹直”。<br>
      <br>
      　　◎节度胆落<br>
      <br>
      　　唐敬宗朝，夏州节度使李佑入朝，违诏进奉，御史温造弹之。佑趋出待罪，股栗流汗，谓人曰：“吾夜逾蔡州，擒吴元济，未尝心动，今日胆落于温御史矣。”<br>
      <br>
      　　◎埋轮当道<br>
      <br>
      　　后汉张纲为御史。安帝时，遣八使按行风俗，纲独埋其车轮于洛阳都亭，曰：“豺狼当道，安问狐狸？”遂劾大将军梁冀兄弟。<br>
      <br>
      　　◎头轫乘舆<br>
      <br>
      　　申屠刚，建武初拜侍御史，延臣畏其鲠直。时陇蜀未平，上欲出游，刚力谏，不听。以头轫乘舆，马不得前。<br>
      <br>
      　　◎贵戚泥楼<br>
      <br>
      　　汉李景让为御史大夫，刚直自持，不畏权幸。内臣贵戚有看街楼阁，皆泥之，畏其弹劾。<br>
      <br>
      　　◎劾灯笼锦<br>
      <br>
      　　宋唐介为御史，劾文彦博知益州日以灯笼锦媚贵妃，致位宰相，请逐彦博。仁宗怒，谪介英州别驾。<br>
      <br>
      　　◎炎暑为君寒<br>
      <br>
      　　唐岑参《送侍御韦思谦》诗曰：“闻欲朝金阙，应须拂豸冠。风霜随雁去，炎暑为君寒。”<br>
      <br>
      　　◎天变得末减<br>
      <br>
      　　杨瑄，天顺初为御史，劾曹吉祥、石亨怙宠擅权。后为曹、石文致坐死。将刑，会大风拔木，吹正阳门下马牌于郊外，得末减。子源为五官监候，以占候上言指斥刘瑾。瑾怒曰：“尔何官，亦学为忠臣乎？”杖而戍之。刘瑾之乱，大臣科道同日勒令致仕四十八人，以其名榜示天下。源之同乡御史熊卓与焉。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="105.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="107.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>