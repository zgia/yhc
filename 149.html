<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">不学</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎没字碑<br>
      <br>
      　　五代任圜曰：“崔协不识文字，虚有其表，号没字碑。”<br>
      <br>
      　　◎腹负将军<br>
      <br>
      　　晋党进官太尉，目不知书。一日，扪腹语曰：“吾不负汝！”一家妓应曰：“将军不负此腹，但此腹负将军耳。”<br>
      <br>
      　　◎视肉撮囊<br>
      <br>
      　　庄子曰：“人而不学，谓之视肉；学而不行，谓之撮囊。”<br>
      <br>
      　　◎马牛襟裾<br>
      <br>
      　　人不通古今，牛马两襟裾。<br>
      <br>
      　　◎书簏<br>
      <br>
      　　晋傅迪广读书而不解其义，唐李德淹贯古今，而不能属辞，皆谓之书簏。<br>
      <br>
      　　◎杕杜<br>
      <br>
      　　李林甫不识杕杜字，谓韦陟曰：“此云杕杜，何也？”陟俯首，不敢应。<br>
      <br>
      　　◎金根车<br>
      <br>
      　　韩退之子昶，性暗劣，为集贤校理。史传有“金根车”，昶以为误，改“根”为“银”，愈责之。<br>
      <br>
      　　◎弄獐<br>
      <br>
      　　唐姜度生子，李林甫手书贺之曰：“闻有弄獐之喜。”客视之，掩口笑。东坡诗：“甚欲去为汤饼客，却愁错写弄獐书。”<br>
      <br>
      　　◎蹲鸱<br>
      <br>
      　　张九龄一日送芋于萧炅，书称“蹲鸱”。萧答云：“惠芋拜嘉，惟蹲鸱未至。然寒家多怪，亦不愿见此恶鸟也。”九龄以视座客，无不大笑。<br>
      <br>
      　　◎纥字<br>
      <br>
      　　鲁臧武仲名纥，孔子父叔梁纥（纥音恨发切，恨兴轩辖），而世多呼为“核”。萧颖士闻人误呼武仲名，因曰：“汝纥字也不识！”<br>
      <br>
      　　◎伏猎<br>
      <br>
      　　萧炅为侍郎，不知书，常与严挺之书，称伏腊为伏猎。挺之笑曰：“省中岂容伏猎侍郎乎？”乃出之。<br>
      <br>
      　　◎春菟<br>
      <br>
      　　桓温篡位，尚书误写“春搜”为“春菟”，自丞相以下皆被黜。<br>
      <br>
      　　◎目不识丁<br>
      <br>
      　　唐张弘靖曰：“天下无事，尔辈挽两石弓，不如识一个字！”（“个”字误书“丁”字，以其笔画相近也。）<br>
      <br>
      　　◎行尸走肉<br>
      <br>
      　　《拾遗记》：“任末曰：人而不学，乃行尸走肉耳！”<br>
      <br>
      　　◎心聋<br>
      <br>
      　　《列子》：人不涉学，犹心之聋。<br>
      <br>
      　　◎白面书生<br>
      <br>
      　　宋太祖欲北征，沉庆之谏不可。江湛之曰：“耕当问奴，织当问婢。今欲伐国，而与白成书生谋之，曷克有济？”<br>
      <br>
      　　◎口耳之学<br>
      <br>
      　　《杨子》：“小人之学也，入乎耳，出乎口；口耳之间，则四寸耳，曷足以美七尺之躯哉！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="148.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="150.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>