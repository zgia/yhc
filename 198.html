<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">道教(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎道家三宝<br>
      <br>
      　　《太经》曰：眼者神之牖，鼻者气之户，尾闾者精之路。人多视则神耗，多息则气虚，多欲则精竭。务须闭目以养神，调息以养气，坚闭下元以养精。精气充则气裕，气裕则神完。是谓道家三宝。<br>
      <br>
      　　◎三全<br>
      <br>
      　　《洞灵经》曰：导筋骨则形全，剪情欲则神全，靖言路则福全。保此三全，是谓圣贤。<br>
      <br>
      　　◎铅汞<br>
      <br>
      　　《东坡志林》曰：人生死自坎离，坎离交则生，分则死；离为心，坎为肾。龙者，求也，精也，血也，出于肾肝，藏之坎之物也。虎者，铅也，气也，力也，出于心肺，藏之离之物也。不学道者，龙常出于水，离飞而汞轻，虎常出于火，虎走而铅枯。故真人曰：“龙从火里出，虎向水中生。”人生能正坐瞑目，调息以久，则丹田湿而水上行，蓊然如云蒸于泥丸。火为水妃，妃，配也，热必从之，所谓龙从火里出也。龙出于火，则龙不飞而汞不干，旬日后，脑满而腰足轻，常卷舌舐悬雍上颚也。久则汞下入口，咽送直至丹田，久则化为铅，所谓火向水中生也。<br>
      <br>
      　　◎三闭<br>
      <br>
      　　收视，返听，内言。<br>
      <br>
      　　◎八禽<br>
      <br>
      　　《道经》有熊经、鸟申、凫浴、猨躩、鸱视、虎顾、鷮息、龟缩，谓之八禽。<br>
      <br>
      　　◎五气朝元<br>
      <br>
      　　以眼不视，而魂在肝；以耳不听，而精在肾；以舌不声，而神在心；以鼻不嗅，而气在肺；以四肢不动，而意在脾：名曰五气朝元。<br>
      <br>
      　　◎三华聚顶<br>
      <br>
      　　以精化气，以气化神，以神化虚，曰三华聚顶。<br>
      <br>
      　　◎九易<br>
      <br>
      　　王母谓汉武曰：子但爱精握固，闭气吞液。一年易气，二年易血，三年易精，四年易脉，五年易髓，六年易皮，七年易骨，八年易发，九年易形。形易则变化，变化则道成，道成则为仙人。<br>
      <br>
      　　◎三关<br>
      <br>
      　　华阳真人曰：子时肺之精华并在肾中，号曰金晶。晶者，金水未分，肺肾之气，合而为一。当时用法，自尾闾穴下关搬至夹脊中关，自中关搬至玉京上关，节次开关以后，一撞三关，直入泥丸。三关者，海波对大骨节为尾闾下关，腰内两肾对夹脊为中关，一名双关，左右两肩正中，于胸顶下会处高骨节为玉枕上关。此谓之三关。<br>
      <br>
      　　◎三尸<br>
      <br>
      　　刘很遇异人，告之曰：“必欲长生，先去三尸。人身中有神，皆欲人生，而三尸只欲人死。人死则神变，而尸成鬼，子息祭享，得歆享之。人梦与恶人争斗，皆尸与神战也。”<br>
      <br>
      　　◎鸣天鼓<br>
      <br>
      　　道书：“学道之人须鸣天鼓，以召众神。”左相叩为天钟，右相扣为天磬，上下相扣为天鼓。若阹却不祥，则鸣钟，伐鬼灵也；制伏邪恶，则鸣磬，集百神也；念道至真，则鸣鼓，朝真圣也。要闭口缓颊，使声虚而响应深。<br>
      <br>
      　　◎三清<br>
      <br>
      　　玉清，元始天尊；上清，玉宸道君，即灵宝天尊；太清，混元老君，即道德天尊。<br>
      <br>
      　　◎老君<br>
      <br>
      　　即老聃李耳，着《道德经》五千言，为道家之宗。以其年老，故号其书曰《老子》。亳州南宫九龙井前，有升仙桧、炼丹井，皆其遗迹。<br>
      <br>
      　　◎羡门<br>
      <br>
      　　紫阳真人周义山入蒙山中，遇羡门子乘白鹿，佩青髦之节，再拜乞长生诀。羡门曰：“子名在丹台，何忧不仙？”<br>
      <br>
      　　◎偓佺<br>
      <br>
      　　《列仙传》：偓佺，槐里采药人也，食松实，形体生毛四寸，能飞行捷足。<br>
      <br>
      　　◎壶公<br>
      <br>
      　　汉壶公卖药，悬空壶于市肆，夜辄跳入壶中，费长房于楼上见之，知其非常人，乃日进饼饵，公语曰：“随我跳入壶中，授子方术。”<br>
      <br>
      　　◎广成子<br>
      <br>
      　　黄帝闻广成子在崆峒山，往问长生之术。广成子曰：“必静必清，毋劳尔形，无摇尔精，可以长生。”<br>
      <br>
      　　◎许飞琼<br>
      <br>
      　　西王母降汉武帝殿，有侍女四人。帝问其名，曰：“许飞琼，董双成，贾陵华，段安香。”<br>
      <br>
      　　◎安期生<br>
      <br>
      　　卖药海边，秦始皇东游，请与言，三日三夜，赐金璧数千万，出置阜乡亭而去，留玉舄为报，遗书与始皇曰：“后数十年求我于蓬莱山下。”生以醉墨洒石上，皆成桃花。<br>
      <br>
      　　◎隔两尘<br>
      <br>
      　　韦子威师事丁约，一日辞去，谓子威曰：“郎君得道尚隔两尘。”儒家曰世，释家曰劫，道家曰尘，言子威尚有两世尘缘也。<br>
      <br>
      　　◎地行仙<br>
      <br>
      　　张安道生日，东坡以拄杖为寿，有诗云：“先生真是地行仙，住世因循五百年。”<br>
      <br>
      　　◎仙台郎<br>
      <br>
      　　《续仙传》：晋侯道华晨起，飞上松顶，谢众曰：“玉皇召我为仙台郎，今去矣。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="197.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="199.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>