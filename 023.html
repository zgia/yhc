<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">疆域(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎四京<br>
      <br>
      　　开封曰东京，河内曰西京，应天曰南京，大名曰北京。<br>
      <br>
      　　◎四辅<br>
      <br>
      　　唐都长安，以同州、华州、岐州、蒲州为四辅。<br>
      <br>
      　　◎四川<br>
      <br>
      　　成都为西川，潼州为东川，利州为北川，夔州为南川。<br>
      <br>
      　　◎五服<br>
      <br>
      　　《禹贡》：五服，曰甸服、侯服、绥服、要服、荒服，每服五百里，计二千五百里。<br>
      <br>
      　　◎九服<br>
      <br>
      　　周九服，曰侯服、甸服、男服、采服、卫服、蛮服、夷服、镇服、藩服，谓之服者，责以服事天子为职也。<br>
      <br>
      　　◎百二山河<br>
      <br>
      　　秦地险固，二万人，足当诸侯百万人，故曰百二山河。<br>
      <br>
      　　◎九边<br>
      <br>
      　　明朝设以限华夷。洪武初设重镇六，曰宣府，曰大同，曰甘肃，曰辽东，曰延绥，曰宁夏；永乐初增设蓟州；正统间又增榆林、固原，是为九边。<br>
      <br>
      　　◎六关<br>
      <br>
      　　直隶三关，曰居庸，曰紫荆，曰倒马。山西三关，曰雁门，曰宁武，曰偏头。<br>
      <br>
      　　◎陶唐九州<br>
      <br>
      　　冀州，《禹贡》：帝都之地三面距河，时盖黄河由冀入海也。《释名》：冀州，其地有险有易，乱则冀治，弱则冀强，荒则冀丰也。《春秋元命苞》曰：昴毕之间为天街，散为冀州，分为赵国，立为常山。<br>
      <br>
      　　兖州，《禹贡》：济河惟兖州。谓东南据济，西北距河，盖冀之东南也。《元命苞》曰：五星流为兖州。兖之言端也，言阳精端，其气纤杀，分为郑国。<br>
      <br>
      　　青州，《禹贡》：海岱惟青州。谓东北距海，西南距岱，又在兖之东也。《释名》：青州在东，取生物而青也。《元命苞》曰：虚危之精，流为青州，分为齐国，立为莱山。<br>
      <br>
      　　徐州，《禹贡》：海岱及淮惟徐州。谓东至海，北至岱，南至淮，又在青州之南也。《元命苞》曰：天弓星司弓弩，流为徐州，别为鲁国。徐之为舒也，言阴牧内雨，安详也。<br>
      <br>
      　　扬州，《禹贡》，淮海惟扬州。谓北至淮，东南至海。又曰：“江南之气躁劲，厥性轻扬也。”《元命苞》曰：牵牛流为扬州，分为越国，立为扬山。荆州，《禹贡》：荆及衡阳惟荆州。谓北距南条前山，南包衡山之阳，盖在扬州之西，而豫州之西南也。《释名》：荆，警也。南蛮数为寇逆，言当警备之也。《元命苞》曰：轸星散为荆州，分为楚国。<br>
      <br>
      　　豫州：《禹贡》：荆河惟豫州。谓西南至南条荆山，北距大河，盖在冀州之南，荆州之北，徐、兖之西也。《元命苞》曰：钩钤星别为豫州。言地在九州之中，所在常安豫也。<br>
      <br>
      　　梁州，《禹贡》：华阳黑水惟梁州。谓东距华山之南，西距黑水，盖在雍州之南，荆州之西也。以西方属金，其气强梁，故曰梁州。当夏殷，为蛮夷之国，至周始并入雍州。雍州，《禹贡》：黑水西河惟雍州。谓西距黑水，东距西河，盖在冀州之西，梁州之北。《太康地记》：雍州并得梁州之地，西北之位，阳所不及，阴气雍阏，故取名焉。《元命苞》曰：东井鬼星，散为雍州，分为秦国。<br>
      <br>
      　　◎虞十二州<br>
      <br>
      　　九州之外，分设并州，则盖冀之东北无闾之余地也。《元命苞》曰：营室星流为并州，分为郑国，立为朋山。并之言诚也。精全及并，其气勇抗。诚，信也。<br>
      <br>
      　　幽州，即冀东恒山诸地，盖在北幽昧之地也。《元命苞》曰：箕星散为幽州，分为燕国。<br>
      <br>
      　　营州，即青之东北、辽东等处。《释名》：齐卫之地，于天文属营室，故取其名。盖舜为冀、青地广而分之也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="022.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="024.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>