<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">时令(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎律吕<br>
      <br>
      　　六律属阳，十一月黄钟，正月太簇，三月姑洗，五月蕤宾，七月夷则，九月无射；六吕属阴，十二月大吕，二月夹钟，四月仲吕，六月林钟，八月南宫，十月应钟。<br>
      <br>
      　　◎十干<br>
      <br>
      　　甲曰阏逢，乙曰旃蒙，丙曰柔兆，丁曰缰圉，戊曰着雍，己曰屠维，庚曰上章，辛曰重光，壬曰玄黓，癸曰昭阳。<br>
      <br>
      　　◎十二支<br>
      <br>
      　　子曰困敦，丑曰赤奋，寅曰摄提，卯曰单阏，辰曰执徐，巳曰大荒落，午曰敦牂，未曰协洽，申曰涒滩，酉曰作噩，戌曰阉茂，亥曰大渊献。<br>
      <br>
      　　◎十二少<br>
      <br>
      　　子鼠无胆，丑牛无上齿，寅虎无颈，卯兔无唇，辰龙无耳，巳蛇无足，午马无下齿，未羊无瞳，申猴无脾，酉鸡无外肾，戌狗无胃，亥猪无筋。鼠前四爪、后五爪，虎五爪，龙五爪，马单蹄，猴五爪，狗五爪，故属阳。牛两爪，兔缺唇，蛇双舌，羊分蹄，四爪，鸡四爪，猪四爪，故属阴。<br>
      <br>
      　　三春四陬月、如月、宿月。三夏曰余月、皋月、旦月。三秋曰相月、壮月、玄月。三冬曰阳月、辜月、涂月。<br>
      <br>
      　　◎节水<br>
      <br>
      　　正月解冻水，二月白苹水，三月桃花水，四月瓜蔓水，五月麦黄水，六月山矾水，七月豆花水，八月荻苗水，九月霜降水，十月复槽水，十一月走凌水，十二月凌水。<br>
      <br>
      　　伏羲始立八节；周公始定二十四节，以合二十四气。<br>
      <br>
      　　◎节气<br>
      <br>
      　　立春正月节，雨水正月中；惊蛰二月节，春分二月中；清明三月节，谷雨三月中；立夏四月节，小满四月中；芒种五月节，夏至五月中；小暑六月节，大暑六月中；立秋七月节，处暑七月中；白露八月节，秋分八月中；寒露九月节，霜降九月中；立冬十月节，小雪十月中；大雪十一月节，冬至十一月中；小寒十二月节，大寒十二月中。<br>
      <br>
      　　◎改岁<br>
      <br>
      　　唐虞纪岁曰载，夏改载曰岁，商改岁曰祀，周改祀曰年，秦改年曰遂。<br>
      <br>
      　　◎百六阳九<br>
      <br>
      　　《历律志》：凡四千六百一十七岁为一元。一元之中有中元、下元。九度，阳厄五、阴厄四。初入元，百六岁有阳厄，故曰百六阳九。<br>
      <br>
      　　◎甲子<br>
      <br>
      　　尧元年至万历元年癸酉，三千九百六十二年，六十七甲子。<br>
      <br>
      　　◎上元<br>
      <br>
      　　洪武十七年甲子为中元，正统九年甲子为下元。洪治十七年甲子为上元。嘉靖四十三年甲子为中元。天启四年甲子为下元。<br>
      <br>
      　　◎浃旬浃辰<br>
      <br>
      　　十日则天干一周，故曰浃旬。十二月则地支一周，故曰浃辰。<br>
      <br>
      　　◎三余<br>
      <br>
      　　谓冬者岁之余，夜者日之余，雨者月之余。魏董遇以三余读书。<br>
      <br>
      　　◎五夜<br>
      <br>
      　　五夜即五更，分甲乙丙丁戊也。故三更谓之丙夜。<br>
      <br>
      　　◎月忌<br>
      <br>
      　　俗以初五、十四、廿三为月忌，盖三日乃河图数之中宫五数也。五为君象，故庶民不敢用之。<br>
      <br>
      　　◎闰月<br>
      <br>
      　　冬至后余一日，则闰正月；余二日，则闰二月；余十二日，则闰十二月；若十三日，则不闰矣。<br>
      <br>
      　　◎四离四绝<br>
      <br>
      　　春分、秋分、冬至、夏至前一日，谓之四离。立春、立夏、立秋、立冬前一日，谓之四绝。<br>
      <br>
      　　◎大往亡<br>
      <br>
      　　立春后六日，惊蛰后十三日，清明后二十日，立夏后七日，芒种后十五日，小暑后二十三日，立秋后八日，白露后十七日，寒露后二十三日，立冬后九日，大雪后十九日，小寒后二十六日，谓“往亡”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="011.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="013.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>