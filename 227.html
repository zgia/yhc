<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">飞禽(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎禽智<br>
      <br>
      　　陈所敏云：鸂鶒能水，故水宿之物莫能害。啄木遇蠹穴，能以嘴画字成符，蠹虫自出。鹤能步罡，蛇不敢动。鸦有隐巢，故鸷鸟不能见。燕衔泥常避戊己，故巢不倾。鹳有长水石，能于巢中养鱼，而水不涸。燕恶艾，雀欲夺其巢，即衔艾置巢中，燕遂避去。此皆禽之有智者也。<br>
      <br>
      　　◎大鸟悲鸣<br>
      <br>
      　　杨震将葬，先葬数日，有大鸟高丈余，集震丧次悲鸣，葬毕方去。上闻，乃悟震坐枉，遣使具祭，官其子。<br>
      <br>
      　　◎化鹤<br>
      <br>
      　　《职方乘》云：南昌洗马池，尝有年少见美女七人，脱彩衣岸侧浴池中。年少戏藏其一，诸女浴毕就衣，化白鹤去。独失衣女留，随至年少家，为夫妇，约以三年还其衣，亦飞去。故又名“浴仙池”。<br>
      <br>
      　　◎化为大鸟<br>
      <br>
      　　王仲变仓颉旧文为今隶书。秦始皇尝征仲，不至，大怒，诏槛车送之。仲化为大鸟飞去，落二翮于延庆州，今有大翮山。<br>
      <br>
      　　◎五色雀<br>
      <br>
      　　出罗浮山。贵人至，则先翔舞。<br>
      <br>
      　　◎鵔鸃乌<br>
      <br>
      　　产肇庆。形似山鸡，其羽有光，汉以饰侍中冠。<br>
      <br>
      　　◎凤巢<br>
      <br>
      　　永福隋时双凤来巢，宋初复至，守臣以闻，太宗遣使凿巢下石，得美玉，名其山曰“凤凰山”。<br>
      <br>
      　　◎群乌啼噪<br>
      <br>
      　　海盐乌夜村，晋何准寓此。一夕，群乌啼噪，准生女。后复夜啼，乃穆帝立女为后之日。<br>
      <br>
      　　◎问上皇<br>
      <br>
      　　郭浩按边至陇，见鹦鹉一红一白鸣树间，问：“上皇安否？”浩诘其故，盖陇州岁贡此鸟，徽宗置之安妃阁。后发还本土，二鸟犹感恩不忘。<br>
      <br>
      　　◎凤历<br>
      <br>
      　　凤知天时，故以名历。凤鸣而天下之鸡皆鸣。凤尾十二翎，遇闰岁生十三翎。今乐府调尾声十二板，以象鸟尾，故曰尾声。或增四字，亦加一板，以象闰。<br>
      <br>
      　　◎鸡五德<br>
      <br>
      　　《韩诗外传》：“头戴冠，文也。足搏距，武也。见敌敢斗，勇也。见食相呼，义也。守夜不失时，信也。”故又称“德禽”。<br>
      <br>
      　　◎陈宝<br>
      <br>
      　　秦穆公时，陈仓人掘地得一物以献，道逢二童子，曰：“此物名为蝹。”
      蝹曰：“彼二童子名为陈宝，得雄者王，得雌得霸。”陈仓人舍蝹逐童子，童子化为雉，飞入平林，以告于公。公大猎，果得其雌，化为石，置于汧渭之间，立陈宝祠，遂霸西戎。<br>
      <br>
      　　◎腰缠骑鹤<br>
      <br>
      　　昔有客各言其志。一愿为扬州刺史，一愿多资财，一愿骑鹤上升。其一人曰：“吾愿腰缠十万贯，骑鹤上扬州。”<br>
      <br>
      　　◎隋珠弹雀<br>
      <br>
      　　古云，以隋侯之珠弹千仞之雀，世必笑之。盖所用者重，所求者轻也。<br>
      <br>
      　　雀跃者，言人喜悦，如雀之跳跃也。<br>
      <br>
      　　◎爱屋及乌<br>
      <br>
      　　《诗经》：“瞻乌爰止，于谁之屋。”恐因乌而伤其屋也。<br>
      <br>
      　　◎越鸡鹄卵<br>
      <br>
      　　《庄子》：“越鸡不能伏鹄卵。”谓其身小也。<br>
      <br>
      　　◎燕贺<br>
      <br>
      　　《淮南子》：大厦成而燕雀相贺。<br>
      <br>
      　　◎贯双雕<br>
      <br>
      　　《唐史》：高骈见双雕飞过，祝曰：“我贵当中之。”一发贯双雕，因号“双雕侍郎”。<br>
      <br>
      　　◎鹊巢鸠占<br>
      <br>
      　　《诗经》：“维鹊有巢，维鸠居之。”<br>
      <br>
      　　◎闻鸡起舞<br>
      <br>
      　　祖逖与刘琨同寝，中夜闻鸡鸣，蹴琨觉曰：“此非恶声也！”因起舞。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="226.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="228.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>