<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">山川(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎宝山<br>
      <br>
      　　一名攒宫。在会稽县东南。宋高、孝、光、宁、理、度六陵在焉。元妖僧杨琏真伽发诸陵，唐珏潜收陵骨，瘗于兰亭山之冬青树下，陵骨得以无恙，独理宗头大如斗，不敢更换，元人取作溺器。我太祖得之沙漠，复归本陵，有石碑记其事。<br>
      <br>
      　　◎越城中八山<br>
      <br>
      　　卧龙、蕺山、火珠、白马、峨眉、鲍郎、彭山、怪山。更有黄琢山，在华严寺后，人不及知。峨眉山，在轩亭北首民居之内，今指土谷寺神桌下小石为峨眉山者，非是。怪山在府治东南，《水经注》云：是山自琅琊东武海中一夕飞来，居民怪之，故曰怪山。上有灵鳗井，鳗大如柱，能致风雨。越王筑台其上，有观云气。<br>
      <br>
      　　◎尾闾<br>
      <br>
      　　台州宁海县东，海中水湍急，陷为大涡者十余处，百凡浮物，近之则溺。<br>
      <br>
      　　◎瓠子河<br>
      <br>
      　　汉武帝元光三年，河决顿丘，复决濮阳，瓠子泛郡十六，发卒数万人塞瓠子河。天子自临决河，沉白马玉璧于河，筑室其上，名防宣宫。<br>
      <br>
      　　◎钱塘潮<br>
      <br>
      　　朝夕两至，初三日起水，二十日落水。每月十八潮大，八月十八潮尤大。有候潮歌曰：“午未未未申，寅卯卯辰辰，巳巳巳午午，朔望一般轮。”<br>
      <br>
      　　◎磻溪<br>
      <br>
      　　在凤翔府宝鸡县。吕望钓此，得一鱼，腹有璜玉，文曰：“周受命，吕氏佐。”今石上隐隐见两膝痕。<br>
      <br>
      　　◎滟滪堆<br>
      <br>
      　　在瞿唐峡口。有孤石，冬出水二十余丈，夏即没入土。人云：“滟滪大如象，瞿唐不可上；滟滪大如马，瞿唐不可下。”以为水候。庾子舆奉父榇还巴东，至瞿唐，水壮。子舆哀号，峡水骤退，舟得安行。人为之语曰：“滟滪如帕本不通，瞿唐水退为庾公。”<br>
      <br>
      　　◎长江三峡<br>
      <br>
      　　瞿唐峡与归峡、巫山峡，世称三峡，连亘七百里，重岩叠障，隐蔽天日，非亭午夜分，不见日月。《水经》云杜宇所凿。<br>
      <br>
      　　◎烂柯山<br>
      <br>
      　　衢州府城南。一名石室。道书谓青霞第八洞天。晋樵者王质入山，见二童子弈，质置斧而观。童子与质一物，如枣核，食之不饥。局终，示质曰：“汝斧柯烂矣。”质归家，已百岁矣。<br>
      <br>
      　　◎江郎山<br>
      <br>
      　　在江山。世传江氏兄弟三人登其巅，化为石，故名。山顶有池，产碧莲、金鲫。<br>
      <br>
      　　◎金华山<br>
      <br>
      　　府城北。金星与婺女星争华，故名。又名长山，周三百六十余里，其最胜者曰金华洞，道书第三十六洞天。<br>
      <br>
      　　◎四明山<br>
      <br>
      　　在余姚县。高三万八千丈，周二百一十里，由鄞小溪入，则称东四明；由余姚白水入，则称西四明；由奉化雪窦入，则直谓之四明。道经第九洞天也。峰凡二百八十有二，中有峰曰芙蓉，有汉隶刻石上，曰“四明山心”。其右有石窗。<br>
      <br>
      　　◎天水池<br>
      <br>
      　　在重庆江津县。邑人春月游此，竞于池中摸石祈嗣，得石者生男，得瓦者生女，颇验。<br>
      <br>
      　　◎大瀼水<br>
      <br>
      　　在奉节县。杜甫诗“瀼东瀼西一万家”，即此。郡人龙澄，尝于瀼中见一石盒，探取之，获玉印五，文字非世间篆籀。忽有神人诧曰：“玉印乃上帝所宝，昔授禹治水，水治复藏名山大川。今守护不谨耳！可亟投元处。”澄如其言。后登上第。<br>
      <br>
      　　◎牛心山<br>
      <br>
      　　龙安府城之东。梁李龙迁葬此。武后时凿断山脉。玄宗幸蜀，有老人苏垣奏：龙州牛山，国之祖墓，今日蒙尘，乃则天掘凿所致也。玄宗命刺史修筑如旧。未几，诛禄山。<br>
      <br>
      　　◎峨眉山<br>
      <br>
      　　眉州城南，来自岷山，连冈叠障，延袤三百余里，至此突起三峰，其二峰对峙，宛若蛾眉。<br>
      <br>
      　　◎磨针溪<br>
      <br>
      　　彭山象耳山下，相传李白读书山中，学未成，弃去。过是溪，逢老媪方磨铁杵，白问故，媪曰：“欲作针耳。”白感其言，遂卒业。<br>
      <br>
      　　◎长白山<br>
      <br>
      　　在开原东北千余里。横亘千里，其巅有潭，周八十里，深不可测，南流为鸭绿江，北流为混同江。<br>
      <br>
      　　◎太行山<br>
      <br>
      　　怀庆府城北。王烈入山，忽闻山北雷声，往视之，裂开数百丈，石间一孔径尺，中有青泥流出，烈取抟即坚凝，气味如香粳饭。<br>
      <br>
      　　◎神农涧<br>
      <br>
      　　在温县。神农采药至此，以杖画地，遂成涧。<br>
      <br>
      　　◎卧龙岗<br>
      <br>
      　　南阳府城西南。即诸葛亮躬耕处，有三顾桥。<br>
      <br>
      　　◎丹水<br>
      <br>
      　　在内乡县。《抱朴子》云：水有丹鱼，先夏至十日，夜伺之，鱼皆浮水，赤光如火，取其血涂足，可步行水上。<br>
      <br>
      　　◎天中山<br>
      <br>
      　　汝宁府城北。在天地之中，故名。自古考日影测分数，莫正于此。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="033.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="035.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>