<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">门生</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎春官桃李<br>
      <br>
      　　唐刘禹锡寄王侍郎放榜诗：“礼闱新榜动长安，九陌人人走马看。一日声名遍天下，满园桃李属春官。”<br>
      <br>
      　　◎谢衣钵<br>
      <br>
      　　《摭言》：状元以下，到主司宅，缀行而立，敛名纸通呈，与主司对拜。执事云：“请状元请名第。第几人，谢衣钵。”“衣钵”，谓与主司名第同者，或与主司先人名第同者，谓之谢衣钵。<br>
      <br>
      　　◎传衣钵<br>
      <br>
      　　范质举进士，主司和凝爱其才，以第十三人登第，谓质曰：“君文宜冠多士，屈居第十三者，欲君传老夫衣钵耳。”后和入相，质亦拜相。<br>
      <br>
      　　◎沆瀣一气<br>
      <br>
      　　杜审权知贡举，收卢处权。有戏之者曰：“座主审权，门生处权。”祥符二年，崔沆收崔瀣，说者谓：“座主门生，沆瀣一气。”<br>
      <br>
      　　◎头脑冬烘<br>
      <br>
      　　郑侍郎熏主试，疑颜标为鲁公之后，擢为状元。及谢主司，知其非是，乃悔误取。时人嘲之曰：“主司头脑太冬烘，错认颜标是鲁公。”<br>
      <br>
      　　◎好脚迹门生<br>
      <br>
      　　唐逢吉知贡举，榜未发而拜相，及第士子皆就中书省见座主。时人谓好脚迹门生。<br>
      <br>
      　　◎陆氏荒庄<br>
      <br>
      　　唐崔群知贡举归，其妻劝令置田。群曰：“予有美庄三十所。”妻曰：“君非陆贽门人乎？君主文柄，约其子不令就试，贽如以君为良田，则陆氏一庄荒矣。”<br>
      <br>
      　　◎门生门下见门生<br>
      <br>
      　　唐裴皞官仆射，宰相马胤孙、桑维翰皆其所取士。胤孙知贡举，引新进诣皞，皞作诗曰：“门生门下见门生。”世以为荣。维翰尝过皞，皞不迎不送。或问之，曰：“我见桑公于中书，庶僚也；桑公见我于私第，门生也。何送迎之有？”<br>
      <br>
      　　◎天子门生<br>
      <br>
      　　宋赵逵，绍兴中对策当旨，擢第一，独忤秦桧意，外除。帝问逵安在，授校书郎，单车赴阙。关吏迎合桧，搜逵，橐中仅书籍耳。比桧卒，迁起居郎。帝曰：“卿知之乎？始终皆朕自擢。桧一语不及卿，以此信卿不附权贵，真天子门生也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="093.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="095.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>