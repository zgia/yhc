<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">析类(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎异代而相类者<br>
      <br>
      　　两王肃，曹魏中领军，为魏制礼；元魏尚书令，亦为魏制礼。<br>
      <br>
      　　两王殷，朱梁时者以节度使叛诛；后周太祖时者亦以节度使叛诛。<br>
      <br>
      　　两王彦章，梁大将，为晋擒；吴统军，为楚擒。<br>
      <br>
      　　两王珪，唐侍中；宋左仆射、门下侍郎。两王溥，一唐懿宗时；一周世宗时，俱宰相。<br>
      <br>
      　　仙人有两王乔，其一即子晋也；其一为柏人令，天坠玉棺以葬者。<br>
      <br>
      　　僧有两智永，一梁书僧，一宋画僧。<br>
      <br>
      　　两辨才，一唐藏《兰亭》真本者，一宋与苏子瞻友者。<br>
      <br>
      　　光武时，固始侯李通；魏武时，都亭侯李通。卫大夫王孙贾，齐大夫王孙贾。<br>
      <br>
      　　魏徐邈，字景山，见重武帝，为侍中。晋徐邈，字仙虎，见重武帝，为中书舍人。<br>
      <br>
      　　魏将军张辽；汉兖州刺史张辽，字叔高。<br>
      <br>
      　　汉中郎将江革，梁御史中丞江革。<br>
      <br>
      　　梁李膺为蜀使至郡，武帝悦之，问曰：“今李膺何如昔李膺？”<br>
      <br>
      　　晋文公有咎犯，平公有咎犯，善隐任政。<br>
      <br>
      　　晋李密以祖母老辞官，后魏李密以母老习医，又隋李密封蒲山公。<br>
      <br>
      　　则天时王方庆为相；又王方庆领尚药奉御。<br>
      <br>
      　　高宗初张昌宗，为修文馆学士；则天末张昌宗，为春官侍郎。<br>
      <br>
      　　◎父子同名者二人<br>
      <br>
      　　隋处士罗靖，父亦名靖；魏大将安同，父名屈，子亦名屈。<br>
      <br>
      　　◎有数世同之字者<br>
      <br>
      　　王彪之、临之、纳之、淮之、舆之、进之，凡六世；王胡之、茂之、裕之、瓒之、秀之，凡五世；王羲之、献之、靖之、悦之，凡四世；王晏之、昆之、陋之、徐达之、湛之、聿之，凡三世；胡毋辅之、谦之；吴隐之、瞻之；颜悦之、恺之，凡两世；俱仍“之”字。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="062.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="064.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>