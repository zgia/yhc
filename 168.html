<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">军旅(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎呼庚癸<br>
      <br>
      　　吴申叔仪乞粮于晋，公孙有山氏对曰：“粱则无矣，粗则有之。若登首山，以呼曰庚癸乎，则诺”。（庚，西方，主谷。癸，北方，主水。教以隐语也。）<br>
      <br>
      　　◎盗马<br>
      <br>
      　　秦穆公失右服马。见野人方食之，公笑曰：“食马肉不饮酒，恐伤。”遂遍饮而去。及一年，有韩原之战，晋人环穆公之车。野人率三百余人疾斗车下，遂大克晋。<br>
      <br>
      　　◎剑名<br>
      <br>
      　　剑口曰镡，剑鼻曰璏（音位），剑握曰铗，剑鞘曰室，剑衣曰韬，亦曰襓（音绕），剑把绳曰蒯缑（音勾）。<br>
      <br>
      　　◎五名剑<br>
      <br>
      　　越王勾践有宝剑五，一曰纯钩、二曰湛卢、三曰豪曹、四曰鱼肠、五曰巨阙。<br>
      <br>
      　　◎斩蛇剑<br>
      <br>
      　　汉高帝于南山得一铁剑，长三尺，铭曰“赤霄”，大篆书，即斩蛇剑也。及贵，常服之。晋太康三年，武库火，中书监张华列兵防卫，见汉高斩蛇剑穿屋飞去，莫知所向。<br>
      <br>
      　　◎佽飞<br>
      <br>
      　　荆有佽飞者，得宝剑于江干。涉江，及至中流，两蛟夹舟。佽飞祛衣，拔剑刺蛟。杀之。荆王任以执圭。<br>
      <br>
      　　◎干将莫邪<br>
      <br>
      　　干将吴人，妻莫邪，为吴王阖闾铸剑，不成，干将曰：“神物之化，须人而成。”妻乃断发剪爪，投入炉中，金铁皆熔，遂成二剑，阳曰“干将”，阴曰“莫邪”。<br>
      <br>
      　　◎龙泉太阿<br>
      <br>
      　　张华见斗牛间有紫气，在丰城分野，乃以雷焕为丰城令。至县，掘狱深二丈，开石函，得二剑，一名龙泉，一名太阿，焕留其一，一以进华，且曰：“灵异之物，终当化去。”华死，剑飞入襄城水中。后焕子为建安从事，经延津，剑忽于腰间跃入水，使人汆水求之，见双龙。龙蜿蜒，不敢近。<br>
      <br>
      　　◎华阴土<br>
      <br>
      　　雷焕丰城狱中得剑，取南昌西山黄白土拭之，光艳照耀，张华更以华阴赤土磨之，鲜光愈亮。<br>
      <br>
      　　◎金仆姑<br>
      <br>
      　　箭名。《左传》：鲁庄公以金仆姑射南宫长万。<br>
      <br>
      　　◎石马流汗<br>
      <br>
      　　安禄山乱，哥舒翰与贼将崔干佑战，见黄旗军数百来助战，忽不见。是日，昭陵内石马皆流汗。<br>
      <br>
      　　◎露布<br>
      <br>
      　　军中有露布，乃后魏每征伐战胜，欲天下闻知，书帛建于漆竿上，名为露布，以扬战功。<br>
      <br>
      　　◎蒋庙泥兵<br>
      <br>
      　　南京钟山，有汉秣陵尉蒋子文庙，盖因子文逐盗死此，孙权为立庙，封蒋侯。权避祖讳钟，改名蒋山。后孙权与敌人战，夜大雨，蒋侯助之，次日，见庙中泥兵皆湿。<br>
      <br>
      　　◎箭塞水注<br>
      <br>
      　　刘善射。水斛满，以箭射斛，拔箭水注，随射一箭宣之，人服其精巧。<br>
      <br>
      　　◎檿弧萁服<br>
      <br>
      　　檿，山桑也。木弓曰“弧”。服，乘箭具也。萁草似荻，细织之，而为服也。<br>
      <br>
      　　◎娘子军<br>
      <br>
      　　唐平阳公主，嫁柴绍。初，高祖起兵，与绍发家资招亡命。渡河，主引精兵万人与秦王会于渭北。绍与公主对置幕府，分定京师，号“娘子军”。<br>
      <br>
      　　◎夫人城<br>
      <br>
      　　晋朱序镇襄阳，时苻坚遣兵攻之。序母见城西北角当先坏，领白余婢并女丁，斜筑城二十余丈。贼攻西北角，果溃，众守新城，贼遂引退，号“夫人城”。<br>
      <br>
      　　◎紫电青霜<br>
      <br>
      　　《滕王阁序》：“紫电青霜，王将军之武库”。<br>
      <br>
      　　◎榻侧鼾睡<br>
      <br>
      　　宋太祖欲伐江南，徐铉入奏乞罢兵。太祖曰：“江南主有何罪，但卧榻之侧，岂容人鼾睡耶！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="167.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="169.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>