<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">析类(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　梦赠笔，人知有江淹，而不知有王彪之、王昫、纪少瑜、陆倕、李白、和凝、李峤、马裔孙。噀酒救火，人知有栾巴，而不知有樊英、邵信臣、郭宪、佛图澄、武丁。<br>
      <br>
      　　入水戮蛟，人知有周处，而不知有澹台子羽、荆佽飞、丘欣。<br>
      <br>
      　　羊车游后宫，以盐水洒地，人知有隋晋武，而不知有宋文。<br>
      <br>
      　　御膳中有发，自数三罪以免死，人知晋平公之疱人，而不知光武之陈正。<br>
      <br>
      　　因病尝粪，人知勾践之于吴夫差，而不知郭弘霸之于魏元忠。<br>
      <br>
      　　以酒赐妒妇，饮之无恙，人知太宗之于房玄龄，而不知庄宗之于任圜。<br>
      <br>
      　　即席尽器饮酒，归而尚醒，称所得器，人知裴弘泰之于裴钧，而不知潘（山亢）之于朱梁太祖。<br>
      <br>
      　　下第献燕诗，座主以明年登第，人知有章孝标，而不知有于化成。<br>
      <br>
      　　刻石高山深谷，人知有杜预，而不知有颜真卿。<br>
      <br>
      　　赐行酒人炙，人知有顾荣，而不知有何逊、阴锷。<br>
      <br>
      　　一箭落双雕，人知有斛律光，而不知有拓跋干、高骈。<br>
      <br>
      　　锦缆事，人知有隋炀，而不知有甘宁。<br>
      <br>
      　　燃脐膏为烛，人知有董卓，而不知有满奋。<br>
      <br>
      　　还带，阴德至相位，人知有裴中令，而不知白中令。<br>
      <br>
      　　少孤门生废《蓼莪》，人知有王裒，而不知有顾欢。<br>
      <br>
      　　发冢，类远祖貌，人知有萧颖士之于鄱阳王，而不知有吴纲之于长沙王。<br>
      <br>
      　　入山，妻二仙女而归，人知有天台之刘晨、阮肇，而不知有剡县之袁相、根硕。<br>
      <br>
      　　因食辨劳薪，人知有荀勖，而不知有师旷。<br>
      <br>
      　　强索妾，人知有孙秀、武承嗣，而不知有阮佃夫。<br>
      <br>
      　　闻鼓角声加敬，人知有范云之于梁武，而不知有到仲举之于陈武。<br>
      <br>
      　　誓墓不仕，人知有王羲之，而不知有何偃。<br>
      <br>
      　　通它心观，人知有国忠师之于大耳三藏，而不知有普寂之于柳中庸。<br>
      <br>
      　　祭赛忘书刀在庙，鲤鱼为送，人知有马当山之王昌龄，而不知有宫亭湖之佑客。<br>
      <br>
      　　弈棋覆局，人知有王粲，而不知有到溉。<br>
      <br>
      　　制千字文，人知有周兴嗣，而不知有萧子范。<br>
      <br>
      　　赠柳妾，人知有韩翃，而不知有李还古。<br>
      <br>
      　　即位御床陷地，人知有桓玄，而不知有侯景。<br>
      <br>
      　　误食澡豆，人知有王敦，而不知有陆畅。<br>
      <br>
      　　殡逆旅书生，人知有王忳，而不知有鲍子都、廖有方。<br>
      <br>
      　　桥神貌丑，以足潜画之，人知有定州之张平子，而不知有忖留神之鲁般。<br>
      <br>
      　　骆驼负水，养鱼军中，人知有宋孙仁佑，而不知有隋虞孝仁。<br>
      <br>
      　　杀负心仆，人知有张咏，而不知有柳开。<br>
      <br>
      　　赐金莲烛归院，人知有苏轼，而不知有王珪。<br>
      <br>
      　　晋平公出言不当，师旷举琴撞之，跌宫壁。魏文侯出言不当，师经举琴撞之，中旒溃。（一见《淮南子》，一见刘向《说苑》）<br>
      <br>
      　　燕太后不肯以少子质齐，因陈翠爱子之说而许。赵太后不肯以少子质秦，因左师触龙爱少子之说而许。（一见《赵世家》，一见《战国策》）<br>
      <br>
      　　高齐神武不贵慕容绍宗，以留文襄。唐文皇暂出李绩，以留高宗。（俱见《本纪》）<br>
      <br>
      　　申鸣援桴而进战，为贼杀其父，功成而自杀。赵苞援桴而进战，为贼杀其母，功成而呕血死。（一见《说苑》，一见《后汉书》）<br>
      <br>
      　　医诊脉晋平公，而曰：“君之病在膏之下，肓之上。”秦武王示扁鹊病，而曰：“君之病在耳之前，目之上。”谓皆以色致也。（一见《左传》，一见《战国策》）东方朔知赤物为怪哉，饮酒十石。李章武知铁斧为厌物，饮血三斗。（一见《搜神记》，一见《酉阳杂俎》）<br>
      <br>
      　　怀素习书数亩芭蕉。郑虔习书数屋柿叶。（俱见《法书录》）<br>
      <br>
      　　孙膑刖足于魏，而为齐师。司马喜刖足于宋，而为中山相。（一见本传，一见《吕氏春秋》）<br>
      <br>
      　　王济以钱千万与王恺赌射八百里牛，一胜而探牛心。尔朱文略以好婢与高归彦赌射千里马，一胜而截马头。（一见《晋书》，一见《北齐书》）<br>
      <br>
      　　鄂千秋明萧何功高，立封侯。公孙戎明樊哙不反，立封二千户。（一见《萧何传》，一见《王莽传》）<br>
      <br>
      　　兖州刺史李恂，郡园小麦、胡麻，悉付从事。扬州刺史费遂，郡园小麦、胡麻，悉付从事。（一见《东观记》，一见谢承《后汉书》）<br>
      <br>
      　　孙权得诸葛恪，而以老桑熟龟精。张华得雷焕，而以老桑辨狐精。（一见《搜神记》，一见《集异志》）<br>
      <br>
      　　汉郭林宗遇雨，巾折角，人遂为折角巾。周独孤信驰马，帽微侧，人遂为侧帽。（一见《后汉书》，一见《北史》）<br>
      <br>
      　　严畯为吴大帝诵《孝经·仲尼居》，张辅、吴昭以为鄙生，请诵《君子之事上章》。陆澄为齐武帝诵《孝经·仲尼居》。王卫军俭以为博而寡要，请诵《君子之事上章》。（一见《吴志》，一见《南齐书》）<br>
      <br>
      　　吴大帝梦人以笔点额，熊循贺以当作主；齐文宣梦人以笔点额，王昙哲贺以为当作主，俱遂即位。（一见吴祚《国统志》，一见《齐书》）<br>
      <br>
      　　魏文帝为王时，梦日堕地，分为三分，己得一分，纳诸怀中。陈文帝微时，梦亦然。后俱为三分之主。（一见《谈薮》，一见《陈本纪》）<br>
      <br>
      　　张茂先白鹦鹉梦为鸷鸟搏。杨太真白鹦鹉亦梦为鸷鸟搏。（一见《异苑》，一见《明皇杂录》）<br>
      <br>
      　　欧阳率更见索靖碑，初看曰：“浪得虚名。”次日看，曰：“名下定无虚士。”坐卧其下，十日不能去。阎立本见张僧繇画，亦然。（俱见《宣和书画谱》）<br>
      <br>
      　　见客挟姬，杨司空素出见客，挟侍姬红拂，因奔李靖。郭汾阳子仪出见客，亦挟侍姬红绡，因奔崔千牛。（一见《虬髯客传》。一见《昆仑奴传》）<br>
      <br>
      　　饱蚊温席，人知有吴猛，而不知汉时番禺之有罗威。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="064.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="066.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>