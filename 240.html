<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鬼神(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎伯有为厉<br>
      <br>
      　　郑子皙杀伯有，伯有为厉。赵景子谓子产曰：“伯有犹能为厉乎？”子立曰：“能。人生始化曰魄。既生魄。阳曰魂。用物精多，则魂魄强，是以有精爽至于神明。匹夫匹妇强死，其魂魄犹能凭依于人，以为淫厉，况良霄，三世执其政柄而强死，其能为鬼，不亦宜乎！”<br>
      <br>
      　　◎豕立人啼<br>
      <br>
      　　齐侯田于贝丘，见大豕，从者曰：“公子彭生也。”豕人立而啼。<br>
      <br>
      　　◎披发搏膺<br>
      <br>
      　　晋侯杀赵同、赵括，及疾，梦大厉鬼披发搏膺而踊，曰：“杀予孙，不义。余得请于帝矣！”<br>
      <br>
      　　◎何忽见坏<br>
      <br>
      　　王伯阳于润州城东僦地葬妻，忽见一人乘舆导从而至，曰：“我鲁子敬也，葬此二百余年。何忽见坏？”目左右示伯阳以刀，伯阳遂死。<br>
      <br>
      　　◎墓中谈易<br>
      <br>
      　　陆机初入洛，次河南，入偃师。夜迷路，投宿一旅舍。见主人年少，款机坐，与言《易》，理妙得玄微，向晓别去。税骖村居，问其主人，答曰：“此东去并无村落，止有山阳王家冢耳。”机乃怅然，方知昨所遇者，乃王弼墓也。<br>
      <br>
      　　◎生死报知<br>
      <br>
      　　王坦之与沙门竺法师甚厚，每论幽明报应，便约先死者当报其事。后经年，师忽来，云：“贫道已死，罪福皆不虚。惟当勤修道德，以升跻神明耳。”言讫，不见。<br>
      <br>
      　　◎乞神语<br>
      <br>
      　　赵普久病，将危，解所宝双鱼犀带，遣亲吏甄潜谒上清宫，醮谢。道士姜道玄为公叩幽都，乞神语。神曰：“赵普开国勋臣，奈冤对不可避。”姜又叩乞言冤者为谁。神以淡墨书四字，浓烟罩其上，但识末“火”而已。道玄以告普。曰：“我知之矣，必秦王廷美也。”竟不起。<br>
      <br>
      　　◎无鬼论<br>
      <br>
      　　昔阮瞻素执无鬼论，自谓此理可以辨正幽明。忽有客通名谒瞻，瞻与言鬼神之事，辨论良久。客乃作色曰：“鬼神古今圣贤所共传，君何得独言无耶？仆便是鬼！”于是变为异形，须臾消灭。<br>
      <br>
      　　◎魑魅争光<br>
      <br>
      　　嵇中散灯下弹琴。有一人入室，初来时，面甚小，斯须转大，遂长丈余，颜色甚黑，单衣革带。嵇熟视良久，乃吹火灭，曰：“耻与魑魅争光！”<br>
      <br>
      　　◎厕鬼可憎<br>
      <br>
      　　阮侃尝于厕中见鬼，长丈余，色黑而眼大，着皂单衣，平上帻，去之咫尺。侃徐视，笑语之曰：“人言鬼可憎，果然！”鬼惭而退。<br>
      <br>
      　　◎大书鬼手<br>
      <br>
      　　少保冯亮少时，夜读书，忽有大手自窗入，公即以笔大书其押。窗外大呼：“速为我涤去！”公不听而寝。将晓，哀鸣，且曰：“公将大贵。我戏犯公，何忍致我于极地耶！公不见温峤燃犀事耶？”公悟，以水涤之，逊谢而去。<br>
      <br>
      　　◎司书鬼<br>
      <br>
      　　名曰长恩。除夕呼其名而祭之，鼠不敢啮，蠹鱼不生。<br>
      <br>
      　　◎上陵磨剑<br>
      <br>
      　　汉武帝崩，后见形，谓陵令薛平曰：“吾虽失势，犹为汝君。奈何令吏卒上吾陵磨刀剑乎？自今以后，可禁之。”平顿首谢，因不见。推问陵傍，果有方石可以为砺，吏卒尝盗磨刀剑。霍光欲斩之，张安世曰：“神道茫昧，不宜为法。”乃止。<br>
      <br>
      　　◎见奴为祟<br>
      <br>
      　　石普好杀人，未尝惭悔。醉中缚一奴，命指使投之汴河。指使怜而纵之。既醒而悔。指使畏其暴，不敢以实告。居久之，普病，见奴为祟，自以必死。指使呼奴至，祟不复见，普病亦愈。<br>
      <br>
      　　◎再为顾家儿<br>
      <br>
      　　顾况丧一子，年十七，其子游魂，不离其家。况悲伤不已，因作诗哭之：“老人苦丧子，日夜泣成血。老人年七十，不作多时别。”其子听之，因自誓曰：“若有轮回，当再为顾家儿。”况果复生一子，至七岁不能言，其兄戏批之，忽曰：“我是尔兄，何故批我？”一家惊异。随叙平生事，历历不误。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="239.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="241.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>