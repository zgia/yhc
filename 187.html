<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">珍宝(1)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎十二时盘<br>
      <br>
      　　唐内库有一盘，色正黄，围三尺，四周有物象。如辰时，草间皆戏龙，转已则为蛇，午则为马，号十二时盘。<br>
      <br>
      　　◎游仙枕<br>
      <br>
      　　龟兹国进一枕，色如玛瑙，枕之则十洲、三岛、四海、五湖，尽在梦中，帝名游仙枕。<br>
      <br>
      　　◎火浣布<br>
      <br>
      　　外国有火林山，山中有火光，兽大如鼠，尾长三、四寸，或赤或白。山可三百里，晦夜即见此山林，乃有此兽光照。外国人取其兽毛织布，衣服垢秽，以火烧之，垢落如浣，故谓之火浣布。<br>
      <br>
      　　◎冰蚕丝<br>
      <br>
      　　东海员峤山有冰蚕，长七寸，黑色，有麟角。以霜雪覆之，然后作茧。茧长尺一，其色五彩，织为文锦，入水不濡，入火不燎，暑月置座一，室清凉。唐尧之世，海人献之，尧以为黼黻。<br>
      <br>
      　　◎耀光绫<br>
      <br>
      　　越人于石帆山中，收野茧缫丝，夜梦神人告曰：“禹穴三千年一开，汝所得茧，即《江淹集》中壁鱼所化也，织丝为裳，必有奇文。”果符所梦。<br>
      <br>
      　　◎各珠<br>
      <br>
      　　龙珠在颔，蛟珠在皮，蛇珠在口，鱼珠在目，蚌珠在腹，鳖珠在足，龟珠在甲。<br>
      <br>
      　　◎九曲珠<br>
      <br>
      　　有得九曲珠，穿之不得其窍。孔子教以涂脂于线，使蚁通之。<br>
      <br>
      　　◎木难<br>
      <br>
      　　大径寸，出黄支金翅鸟，口结绿，所成碧色珠也，古绝夜光者即此。<br>
      <br>
      　　◎火齐（音霁）<br>
      <br>
      　　赤色珠也，一名玫瑰，盖珠品之下者也。<br>
      <br>
      　　◎火珠<br>
      <br>
      　　《孔帖》：南蛮有珠如卵，日中以艾着火上，辄火出，号火珠。<br>
      <br>
      　　◎水珠<br>
      <br>
      　　唐顺宗时，拘弘国贡水珠，色类铁，持入江海，可行洪水之上，后化为龙。<br>
      <br>
      　　◎记事珠<br>
      <br>
      　　张说为相，有人献一珠，绀色有光。事有遗忘，玩此珠，便觉心神开悟，名曰记事珠。<br>
      <br>
      　　◎定风珠<br>
      <br>
      　　蜘蛛腹中有珠，皎洁，持以入江海，遇大风，握珠在手，则风自定，故名“定风珠”。<br>
      <br>
      　　◎鲛人泣珠<br>
      <br>
      　　《博物志》：鲛人从水中出，曾寄寓人家，积日卖绡，临去，主人索器，泣而出珠。<br>
      <br>
      　　◎宝贝<br>
      <br>
      　　贝为海中介虫，大者名宝，交趾以南海中皆有。<br>
      <br>
      　　◎红靺鞨<br>
      <br>
      　　大如巨栗，赤烂若珠樱，视之若不可触，触之甚坚，不可破，佩之者为鬼神所护，入水不溺，入火不燃。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="186.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="188.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>