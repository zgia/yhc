<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">衣裳(1)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　有巢氏始衣皮。轩辕妃嫘祖始兴机杼，成布帛。尧始加絺苎木绵布毛罽。黄帝臣胡曹始作衣，伯余始作裳，始衣裳加垂以衣皮，短小也。舜制韨（冕服之韠，古字，从韦，今从丝），三代增画文；汉明帝用赤皮；魏晋始易络纱。黄帝始制衮，舜始备，周始详。<br>
      <br>
      　　◎袍<br>
      <br>
      　　傅说制袍，长至足。隋制大袍，宇文护始加襕。舜制深衣。马周制襕衫。汉制方心曲领，唐制圆领。<br>
      <br>
      　　◎公服<br>
      <br>
      　　唐太宗制朝参拜表朝服，公事谒见，公服始分别。北齐入中国，始胡服，窄袖。唐玄宗始公服，褒博大袍。<br>
      <br>
      　　伏羲制裘（一云黄帝）。禹制披风（如背子制较长，而袖宽于衫）、制襦（短衣）。伊尹制夹袄。汉高祖制汗衫（小仅覆胸背，即古中单帝与楚战汗透，因名）。唐高祖制半臂（隋文帝时半臂余，即长袖也。高祖减为秃袖，如背心）。马周制开骻（即今四骻衫）。周文王制裈，禹始制袴，周武王改为褶，以布；敬王以缯；汉章帝以绫，始加下缘。<br>
      <br>
      　　晋董威制百结（碎杂缯为之）。宋太祖制截褶、制海青（俱仿南番作）。宇文涉制毡衫。<br>
      <br>
      　　◎防雨服<br>
      <br>
      　　陈成子制雨衣、雨帽。宇文涉制雨笼。于则制角袜（前后两只相承，中心系带）。魏文帝吴妃始裁缝如今样。后魏始赐僧尼偏衫。<br>
      <br>
      　　◎天子服<br>
      <br>
      　　黄帝始定人君服，色随王运。周公始制天子服，四时各以其色。隋文帝始专尚黄。唐玄宗时，韦韬请天子服御皆用黄，设禁。<br>
      <br>
      　　◎隋别服色<br>
      <br>
      　　炀帝诏牛弘等始别服色，三、四品紫，五味朱，六品以下绿，胥吏青，庶人白，商皂。本秦始皇以紫、绯、绿三等服为制。<br>
      <br>
      　　◎僧衣<br>
      <br>
      　　后魏制僧衣，赤布，后周易黄，宇文周易褐色。北齐忌黑，以僧衣多黑，始行师忌僧。<br>
      <br>
      　　◎鱼袋<br>
      <br>
      　　即古鱼符，刻鱼，盛之以袋，而饰金银玉。三代为等袋，用韦。唐高祖始制鱼袋，饰金银。武后改制龟，盖为别；后复为鱼，加用铜；宋仁宗加用玉。唐玄宗敕品卑者借绯及鱼袋。<br>
      <br>
      　　◎笏<br>
      <br>
      　　成汤始制笏，书教令以备忽忘。武王诛纣，太公解剑带，笏始制为等。周制诸侯用象笏。晋、宋以来，惟八座用笏，余执手板。周武帝始百官皆执笏朝参，以笏为礼。汉高祖制手板如笏，魏武帝制露板（奏事木简）。<br>
      <br>
      　　◎带绶<br>
      <br>
      　　黄帝制衣带（用革反插垂头），秦二世名腰带。唐高宗始制金、玉、犀、银、鍮、鉐、铜、铁等差。<br>
      <br>
      　　◎佩<br>
      <br>
      　　尧始制佩，周制为等。七国去佩留繸，始以彩组连结子繸。转相受为绶（古绶以贯佩）制，更秦名，本三代。汉高祖制为等加缥。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶，孔子佩象环五寸而綦组绶。<br>
      <br>
      　　◎牙牌<br>
      <br>
      　　宋太祖始制牙牌，给赐立功武臣悬带，令朝参官皆用之。颛顼制丝绦。汤制隃囊，厕牖近身之小衫，即今之汗衫也。<br>
      <br>
      　　◎绣（上髟下屈）<br>
      <br>
      　　盖以羽衣为半臂，如《汉书》所谓诸子绣（上髟下屈），其字不同，其义则一也。<br>
      <br>
      　　◎襳褵<br>
      <br>
      　　羽衣也。又曰氅衣。缊黂敝衣。袯襫，蓑衣，暆（音夷）（日俞），雨衣。<br>
      <br>
      　　◎襜褕（音谄遥）<br>
      <br>
      　　单衣也。武安侯田蚡坐襜褕入宫，不敬，国除。<br>
      <br>
      　　◎吉光裘<br>
      <br>
      　　汉武帝时，西域献吉光裘，裘色黄，盖神马之类，入水不濡，入火不燃。<br>
      <br>
      　　◎雉头裘<br>
      <br>
      　　大医程据上雉头裘，武帝诏据：此裘非常衣服，消费功用，其于殿前烧之。<br>
      <br>
      　　◎狐白裘<br>
      <br>
      　　孟尝君使人说昭王幸姬求解，姬曰：“愿得狐白裘”。此裘孟尝君已献昭王，客有能为狗盗者，夜入秦宫藏中，取以献姬，乃得释。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="178.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="180.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>