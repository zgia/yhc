<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">刑法(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎死灰复然<br>
      <br>
      　　韩安国坐法抵罪，狱吏田甲辱之。安国曰：“死灰独不复然乎？”甲曰：“然即溺之。”<br>
      <br>
      　　◎六月飞霜<br>
      <br>
      　　邹衍事燕惠王尽忠，左右谮之，王系之狱。衍仰天而叹，六月天为之降霜。<br>
      <br>
      　　◎太子断狱<br>
      <br>
      　　汉景帝时，防年因继母杀其父，遂杀继母。廷尉以大逆谳，帝疑之。武帝年十二为太子，侍侧，对曰：“继母如母，缘父之故，今继母杀其父，下手之时，母道绝矣！是父仇也，不宜以大逆论。”<br>
      <br>
      　　◎钱可通神<br>
      <br>
      　　张延赏欲理一冤狱，案上有一帖云：“奉钱三万，乞不问其狱。”公恚，悉收左右讯之。明日，于盥洗处得一帖云：“奉钱五万。”又于寝门所得一帖云：“奉钱十万。”公叹曰：“钱至十万，可通神矣！吾以惧祸也。”乃不问。<br>
      <br>
      　　◎祭皋陶<br>
      <br>
      　　范滂坐党锢，系黄门北寺狱。吏谓曰：“凡坐系皆祭皋陶。”滂曰：“皋陶贤者，知滂无罪，将理之于帝；有罪，祭之何益！”<br>
      <br>
      　　◎刮肠涤胃<br>
      <br>
      　　齐高帝有故吏竺景秀，以过系作坊，常云：“若许某自新，必吞刀刮肠，饮灰涤胃。”帝善其言，乃释之。<br>
      <br>
      　　◎青衣报赦<br>
      <br>
      　　苻坚屏人作赦文，有大蝇入室，声甚厉，驱之复来。俄而，人皆知有赦，诘所从来，云有青衣童子呼市中，乃蝇也。<br>
      <br>
      　　◎于门高大<br>
      <br>
      　　前汉于公，门闾坏，父老治之。公令高大门闾，可容驷马，且言：“我治狱多阴德，子孙必有兴者。”后子定国为丞相。<br>
      <br>
      　　◎论囚渭赤<br>
      <br>
      　　秦商君性极惨刻，尝论囚渭水之上，其水尽赤。<br>
      <br>
      　　◎肉鼓吹<br>
      <br>
      　　伪蜀李匡远性苛急，一日不断刑，则惨然不乐，尝闻锤挞声，曰：“此一部肉鼓吹也。”<br>
      <br>
      　　◎无冤民<br>
      <br>
      　　张释之、于定国为廷尉，克尽其职，朝廷称之曰：“张释之为廷尉，天下无冤民；于定国为廷尉，民自以为不冤。”<br>
      <br>
      　　◎疏狱天晴<br>
      <br>
      　　宋淳熙二年，天久雨，上御笔批问，欲行下诸路疏遣狱囚。是日天霁，上大悦。<br>
      <br>
      　　◎上蔡犬<br>
      <br>
      　　秦李斯为赵高所谮，二世收之。父子临刑，叹曰：“吾欲牵黄犬出上蔡东门逐狡兔，其可得乎！”遂夷其三族。<br>
      <br>
      　　◎华亭鹤<br>
      <br>
      　　陆机仕晋，为孟玫谮于成都王颖，王即使人收机，机叹曰：“华亭鹤唳可得闻乎？”遂遇害。<br>
      <br>
      　　◎走狗烹<br>
      <br>
      　　韩信为吕后所诛，叹曰：“高鸟尽，良弓藏；狡兔死，走狗烹。敌国破，谋臣亡。”<br>
      <br>
      　　◎支解人<br>
      <br>
      　　齐景公时，民有得罪者，公怒缚至殿下，召左右支解之。晏子左手持头，右手持刀而问曰：“古明王支解人，从何支解起？”景公离席曰：“纵之。”<br>
      <br>
      　　◎屦贱踊贵<br>
      <br>
      　　齐景公烦刑。有鬻踊者（踊，刖足所用），公问晏子曰：“子之居近市，知孰贵贱？”对曰：“踊贵履贱。”公悟，为之省刑。<br>
      <br>
      　　◎同文馆狱<br>
      <br>
      　　章惇起同文馆狱，欲杀刘挚及梁焘、王岩叟等。后为元佑党碑，皆始于此。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="172.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="174.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>