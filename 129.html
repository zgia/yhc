<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">经史(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎五福<br>
      <br>
      　　一曰寿，二曰富，三曰康宁，四曰攸好德，五曰考终命。<br>
      <br>
      　　◎六极<br>
      <br>
      　　一曰凶短折，二曰疾，三曰忧，四曰贫，五曰恶，六曰弱。<br>
      <br>
      　　◎三坟五典<br>
      <br>
      　　三皇之书曰《三坟》，五帝之书曰《五典》。《抱朴子》云：《五典》为笙簧，《三坟》为金玉。少昊、颛顼、高辛、唐、虞之书谓之《五典》。坟，大也。三坟者，山坟、气坟、形坟也。山坟，言君臣、民物、阴阳、兵象。气坟，言归藏、发动、长育、生杀。形坟，言天地，日月、山川、云气，即伏羲、神农、黄帝之书。<br>
      <br>
      　　◎九丘八索<br>
      <br>
      　　九州之志曰《九丘》，八卦之说曰《八索》。<br>
      <br>
      　　◎金简玉字<br>
      <br>
      　　大禹登宛委山，发石匮，得金简玉字之书，言治水之要，周行天下。伯益记之为《山海经》。<br>
      <br>
      　　◎六义<br>
      <br>
      　　《诗经》有六义，一曰风，二曰赋，三曰比，四曰兴，五曰雅，六曰颂。<br>
      <br>
      　　◎诗经传<br>
      <br>
      　　卜商始序《诗》。辕固作传为齐诗。申公作训诂为鲁诗，浮丘伯授。毛苌作故训为毛诗，毛亨授。<br>
      <br>
      　　◎五始<br>
      <br>
      　　《春秋》义有五始，元者气之始，春者时之始，王者受命之始，正月者政教之始，公即位者有国之始。<br>
      <br>
      　　◎三传<br>
      <br>
      　　《左传》艳而富，其失也诬。《公羊》辨而裁，其失也俗。《梁》清而婉，其失也短。<br>
      <br>
      　　◎二戴<br>
      <br>
      　　汉宣帝时，东海后仓善说《礼》于曲台殿，撰《礼》一百八十篇，曰《后氏曲台记》。后仓传于梁国。戴德及德从子圣，乃删后氏记为八十五篇，名《大戴礼》；圣又删《大戴礼》为四十六篇，为《小戴礼》。其后诸儒又加月令、明堂位、乐记三篇，为四十九篇，则今之《礼记》也。<br>
      <br>
      　　◎毛诗<br>
      <br>
      　　荀卿授汉人鲁国毛亨作训诂传以授赵国毛苌。时人以亨为大毛公，苌为小毛公，以二公所传，故名《毛诗》。<br>
      <br>
      　　◎汲冢周书<br>
      <br>
      　　《束皙传》：晋太康二年，汲县人盗发安厘王冢，得竹书数十车，蝌蚪文字杂写经书。皙为著作，随宜分析，皆有考证，曰“汲冢周书”。<br>
      <br>
      　　◎乐记<br>
      <br>
      　　汉文帝始得窦公所献周公大司乐章，河间献王与毛生采作《乐记》。<br>
      <br>
      　　◎漆书<br>
      <br>
      　　杜林于西川得漆书古文《尚书》一卷。卫宏、徐巡来学，林授于二子，后遂得传。<br>
      <br>
      　　◎壁经<br>
      <br>
      　　鲁公王坏孔子故宅，欲以为宫，闻壁中琴瑟丝竹之声，得古文《尚书》。武帝乃诏孔安国较定其书。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="128.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="130.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>