<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">兄弟(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎屐齿之折<br>
      <br>
      　　谢太傅与客围棋，俄而谢玄淮上信至，展书毕，摄放床下，了无喜色，下棋如故。客问之，徐答云：“小儿辈遂已破贼。”既罢，还内，过户限，不觉屐齿之折。<br>
      <br>
      　　◎三桂堂<br>
      <br>
      　　宋王之道刚直，尚风节，与兄之义、之深同科名，颜其堂曰“三桂”。尝梦帝命之曰：“以尔有功，堂录其后。”子十人，仕者九人。<br>
      <br>
      　　◎刻鹄类鹜<br>
      <br>
      　　马援戒其子侄曰：龙伯高敦厚周慎，吾愿汝曹效之。杜季良豪侠好义，吾不愿汝曹效之。效伯高不得，犹为谨敕之士，所谓刻鹄不成，尚类鹜者也。效季良不得，陷为天下轻薄子，所谓画虎不成，反类狗者也。<br>
      <br>
      　　◎析产取肥<br>
      <br>
      　　汉许武以二弟晏、普未显，欲使成名，乃析产为三，自取肥田广宅，二弟无后言，人皆称其克让。晏、普并举孝廉，武乃会宗人，泣言析产故，悉以田宅归晏、普，一郡叹服之。<br>
      <br>
      　　◎兄弟感泣<br>
      <br>
      　　何文渊知温州府。民有兄弟争财而讼者，文渊判其状，曰：“只缘花底莺声巧，致使天边雁影分。”兄弟感泣亲睦。<br>
      <br>
      　　◎兄弟争牛<br>
      <br>
      　　张苌年汝南郡守。有兄弟分一牛争讼不能决者，苌年赐以己牛一头，使均之。于是境中相戒，咸敦敬让。<br>
      <br>
      　　◎翕和堂<br>
      <br>
      　　韩祥与弟补同登进士，俱以德行文章显名。宋理宗书“翕和堂”以赐之。<br>
      <br>
      　　◎弟请抵罪<br>
      <br>
      　　唐陆南金官太子洗马。尝匿卢崇道，捕当重法。弟璧请抵罪，御史怪之。璧曰：“母未葬，妹未妇，兄能办之。我生无益，不如死。”御史义之，并免。<br>
      <br>
      　　◎兄惟一子<br>
      <br>
      　　许荆兄子世，尝报仇杀人，怨者操刃攻之。荆跪曰：“世无状，咎在荆。兄惟一子，死则绝嗣，荆愿代之。”怨家曰：“许掾郡中贤者，吾何敢犯？”遂委去。<br>
      <br>
      　　◎急即扑杀<br>
      <br>
      　　李绩疾，子弟固以药进。绩曰：“我山东田夫尔，位极三台，年将八秩，非过分耶？”命置酒奏乐，列子弟，谓弟弼曰：“我见房、杜诸公，苦作门户，为后人计，并遭痴儿破家。我有如许
      豚犬，将付汝；若不率教，急即扑杀。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="080.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="082.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>