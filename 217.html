<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">草木(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎謣荚<br>
      <br>
      　　尧时有草生于庭曰蓂荚，十五之前，日生一叶，十五后，日落一叶，小尽则一叶厌而不落，观之可以知旬朔，故又名之历草。<br>
      <br>
      　　◎翣脯<br>
      <br>
      　　尧时厨中自生肉脯，薄如翣形，摇鼓则生风，使食物寒而不臭。<br>
      <br>
      　　◎佳谷<br>
      <br>
      　　神农于羊头山（潞安长子县）得佳谷，宋真宗始给民占城稻种（今糯米）。<br>
      <br>
      　　◎屈轶<br>
      <br>
      　　尧时有草生于庭，佞人入朝，此草则屈而指之，名曰屈轶。<br>
      <br>
      　　◎峄阳孤桐<br>
      <br>
      　　在峄县峄山之上，自三代至今，止存一截。天启年间，妖贼倡乱，取以造饭，形迹俱无。<br>
      <br>
      　　◎五大夫松<br>
      <br>
      　　今人称泰山五大夫松，俱云五松树，而不知始皇上泰山封禅，风雨暴至，休于松树下，遂封其树为大夫。五大夫，秦官第九爵也。此言可订千古之误。<br>
      <br>
      　　◎虞美人草<br>
      <br>
      　　虞美人自刎，葬于雅州名山县，冢中出草，状如鸡冠花，叶叶相对，唱《虞美人曲》，则应板而舞，俗称虞美人草。<br>
      <br>
      　　◎蓍草<br>
      <br>
      　　千岁则一本，茎其下必有神龟守之，用以揲蓍。多生于伏羲陵与文王陵上。<br>
      <br>
      　　◎挂剑草<br>
      <br>
      　　季札墓前生草，其形如挂剑，故名。可疗心疾。<br>
      <br>
      　　◎斑竹<br>
      <br>
      　　尧二女为舜二妃，曰湘君、湘君夫人。舜崩于苍梧，二妃哭泣，以泪洒湘竹，湘竹尽斑，故又名湘妃竹。<br>
      <br>
      　　◎梅梁<br>
      <br>
      　　会稽禹庙有梅梁，雷雨之夜，其梁飞出，五鼓复还。晓视梁上常带水藻，后为梅太守易去。<br>
      <br>
      　　◎萍实<br>
      <br>
      　　楚王渡江得萍实，大如斗，赤如日，剖而食之，甜如蜜。<br>
      <br>
      　　◎孔庙桧<br>
      <br>
      　　曲阜孔庙有孔子手植桧如降香，一株无枝叶，坚如金铁，纹皆左纽，有圣人生则发一枝，以占世远。按桧历周、秦、汉、晋千百余年，至怀帝永嘉三年而枯，枯三百有九年。至隋恭帝义宁元年复生五十一年。至唐高宗干封三年再枯，枯三百七十四年。至宋仁宗康定元年再荣。至金宣宗贞佑三年，罹于兵火，枝叶俱焚，仅存其干。后八十一年，元世祖三十一年再发。至太祖洪武二十二年发数枝，极茂盛，至建文四年复枯。<br>
      <br>
      　　◎汉柏<br>
      <br>
      　　泰安州东岳庙东庑，有汉武帝手植柏六株，枝叶郁苍，翠如铜绿，扣其余干，如击金石，硁硁有声。曹操时赤眉作乱，大斧斫之，见血而止。今有斧创尚存。<br>
      <br>
      　　◎唐槐<br>
      <br>
      　　峄县孟子庙，有唐太宗手植槐，枝叶蓊郁，躯干茁壮而矮。<br>
      <br>
      　　◎邵平瓜<br>
      <br>
      　　邵平者，故秦东陵侯。秦破，为布衣，种瓜长安城东，瓜常五色，味甚甘美，世号“东陵瓜”。五代胡峤始以回纥西瓜入中国。<br>
      <br>
      　　◎赤草<br>
      <br>
      　　刘小鹤言：未央宫址，其地丈余，草皆赤色，相传为韩淮阴受刑之处，其怨愤之气郁结而成。<br>
      <br>
      　　◎桐历<br>
      <br>
      　　桐知日月正闰。生十二叶，边有六叶，从下数一叶为一月，闰则十三叶，叶小者即知闰何月也。不生则九州异君。<br>
      <br>
      　　◎知风草<br>
      <br>
      　　南海有草，丛生，如藤蔓。土人视其节，以占一岁之风，每一节则一风，无节则无风，名曰“知风草”。<br>
      <br>
      　　◎护门草<br>
      <br>
      　　出常山。取置户下，或有过其门者，草必叱之。一名“百灵草”。<br>
      <br>
      　　◎虹草<br>
      <br>
      　　乐浪之东有背明之国，有虹草，枝长一丈，叶如车轮，根大如毂，花似朝虹之色。齐桓公伐山戎，国人献其种而植于庭，以表伯者之瑞。<br>
      <br>
      　　◎不死草<br>
      <br>
      　　东海祖洲上有不死之草，一名养神草，生琼田中，其叶似菰苗，丛生，长三四尺。人死者，以草覆之即活，一株可活一人，服之令人长生。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="216.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="218.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>