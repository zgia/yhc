<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">疆域(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎九州<br>
      <br>
      　　人皇氏兄弟九人，分天下为九州，梁、兖、青、徐、荆、雍、冀、豫、扬是也。至舜时，以冀、青地广，分冀东恒山之地为并州，分东北之医无闾之地为幽州，又分青之东北为登州，共成十二州。<br>
      <br>
      　　◎历代方舆<br>
      <br>
      　　商九州，周亦九州。秦分天下为三十六郡，汉分天下为十三部。三国蜀制巴蜀，置二州。吴北据江、南尽海，置五州。魏据中原，置十二州。晋制十九州。唐分十道，玄宗分十五道。宋分二十三路，元置十二省，又分天下为二十三道。明分两直隶、十三省。<br>
      <br>
      　　◎吴越疆界<br>
      <br>
      　　钱王以苏州平望为界，据浙闽，共一十四州。<br>
      <br>
      　　古扬州所辖之地，南直隶、浙江、福建、广东、广西、江西，凡六省。<br>
      <br>
      　　古会稽所辖之地，浙江除温、台，九府：杭、嘉、湖、处、宁、绍、金、衢、严；福建除福州，七府：漳、泉、汀、兴、建、延、邵；南直隶苏、松、常、镇四府，共二十府。会稽郡驻匝苏州府。<br>
      <br>
      　　◎二周<br>
      <br>
      　　镐京为西周，洛阳为东周。<br>
      <br>
      　　◎两都<br>
      <br>
      　　前汉都长安，曰西都；东汉都洛阳，曰东都。<br>
      <br>
      　　◎蜀三都<br>
      <br>
      　　成都、新都、广都。<br>
      <br>
      　　◎魏五都<br>
      <br>
      　　魏因汉祚都洛阳，以谯为先人本国，许昌为汉之所居，长安为西京之遗迹，邺为王业之本基，故号五都。<br>
      <br>
      　　◎三辅<br>
      <br>
      　　长安以京兆、冯翊、扶风为三辅；宋都汴梁，以郑州、滑州、汝州为三辅。<br>
      <br>
      　　◎三亳<br>
      <br>
      　　曹州考城县曰北亳，西京谷熟县曰南亳，西京偃师县曰西亳。<br>
      <br>
      　　◎三吴<br>
      <br>
      　　苏州曰东吴，润州曰中吴，湖州曰西吴。<br>
      <br>
      　　◎三楚<br>
      <br>
      　　江陵曰南楚，徐州曰西楚，苏州曰东楚。<br>
      <br>
      　　◎三齐<br>
      <br>
      　　临淄曰东齐，博阳曰济北，蓬州即墨曰胶东。<br>
      <br>
      　　◎三蜀<br>
      <br>
      　　成都为蜀都，汉高分置汉广，汉武分置犍为。<br>
      <br>
      　　◎三晋<br>
      <br>
      　　赵都邯郸，魏都大梁，韩都郑，三家皆晋卿，故曰三晋。<br>
      <br>
      　　◎三秦<br>
      <br>
      　　章邯都废丘，司马欣都栎阳，董翳都高奴，三人皆秦降将，项羽分关中地以王之，曰三秦。<br>
      <br>
      　　◎三虢<br>
      <br>
      　　太阳曰北虢，荥阳曰东虢，雍州曰西虢。<br>
      <br>
      　　◎三越<br>
      <br>
      　　吴越杭州、闽越福州，南越广州。<br>
      <br>
      　　◎三巴<br>
      <br>
      　　渝州为巴中，绵州为巴西，归夔、鱼复、云安为巴东。<br>
      <br>
      　　◎三湘<br>
      <br>
      　　曰湘乡，曰湘潭，曰湘原，在湖南，属潭州。<br>
      <br>
      　　◎三河<br>
      <br>
      　　周都曰河南，商都曰河内，尧都曰河东。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="021.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="023.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>