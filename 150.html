<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">文具(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎毛笔<br>
      <br>
      　　舜始造羊毛笔，鹿毛为柱。蒙恬始造兔毫笔，狐狸毛为柱。<br>
      <br>
      　　◎毛颖<br>
      <br>
      　　《毛颖传》：毛颖，中山人，蒙恬载以归，始皇封诸管城，号“管城子”，累拜中书令，呼为“中书君”。<br>
      <br>
      　　◎蒙恬造笔<br>
      <br>
      　　蒙恬取中山兔毫造笔。右军《笔经》：诸郡毫，惟赵国中山山兔肥而毫长可用，须在仲秋月收之，先用人发杪数茎，杂青羊毛并兔毛，裁令齐平，以麻纸裹至根令治；次取上毫薄薄布柱上，令柱不见。恬始造笔，以枯木为管，鹿毛为柱，羊皮为被，所谓苍毫。<br>
      <br>
      　　◎毛锥<br>
      <br>
      　　《五代史》：弘肇曰：“安朝廷，定祸乱，直须长枪大戟，若毛锥子安足用哉？”三司使王章曰：“无毛锥子，军赋何从集乎？”肇默然。<br>
      <br>
      　　◎椽笔<br>
      <br>
      　　晋王珣梦人以大笔如椽与之，既觉，曰：“此当有大手笔事。”俄，武帝崩，哀策谥议，皆珣所草。<br>
      <br>
      　　◎鼠须笔<br>
      <br>
      　　王羲之得用笔法于白云先生，先生遗之鼠须笔。张芝、钟繇亦皆用鼠须笔，笔锋强劲，有锋芒。<br>
      <br>
      　　◎鸡毛笔<br>
      <br>
      　　岭外少兔，以鸡雉毛作笔亦妙，即东坡所谓三钱鸡毛笔。东坡书《归去来辞》，颇似李北海，流便纵逸，而少乏遒劲，当是三钱鸡毛笔所书者。<br>
      <br>
      　　◎呵笔<br>
      <br>
      　　李白召对便殿，撰诏诰。时十月大寒，笔冻。帝敕宫嫔十人，侍白左右，令各执牙笔呵之。<br>
      <br>
      　　◎笔冢<br>
      <br>
      　　长沙僧怀素得草圣三昧，弃笔堆积，埋于山下，曰笔冢。<br>
      <br>
      　　◎右军《笔经》<br>
      <br>
      　　昔人用琉璃象牙为管，丽饰则有之，然笔须轻便，重则踬矣。近有人以绿沈漆竹管及镂管见遗，用之多年，颇可爱玩，讵必金宝雕饰，方为遗乎。<br>
      <br>
      　　◎梦笔生花<br>
      <br>
      　　李白少时，梦笔头上生花，后天才赡逸，名闻天下。<br>
      <br>
      　　◎五色笔<br>
      <br>
      　　江淹梦人授以五色笔，由是文藻日丽。后宿野亭，梦一人自称郭璞，谓淹曰：“吾有笔在君处多年，可见还。”淹乃探怀中，得五色笔以授之。嗣后为诗，绝无佳句，时人谓之才尽。<br>
      <br>
      　　◎笔匣<br>
      <br>
      　　汉始饰杂宝为笔匣，犀象琉璃为管。王羲之始尚竹管。<br>
      <br>
      　　◎笔床<br>
      <br>
      　　梁简文帝始为笔床，笔四矢为一床。<br>
      <br>
      　　◎大手笔<br>
      <br>
      　　唐苏颋封许国公，张说封燕国公，皆以文章显，称望略等，时号燕许大手笔。<br>
      <br>
      　　◎研<br>
      <br>
      　　黄帝得玉，始治为墨海，文曰：“帝鸿氏研”。孔子为石研，仲由为瓦研，汉漆研，晋铁研，魏银研。<br>
      <br>
      　　◎溪研<br>
      <br>
      　　唐玄宗时，叶氏始取龙尾溪石为研，深溪为上。南唐时始开端溪坑石作研，北岩为上，有辟雍样、郎官样。宋仁宗时，端溪石、龙尾溪石并竭。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="149.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="151.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>