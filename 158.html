<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">礼制 丧事二(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎哀些<br>
      <br>
      　　宋玉《招魂》曰：“光风转蕙，汜崇兰些。”（些，语词。宋玉《招魂》语末皆云“些”，故挽歌亦曰“哀些”。）<br>
      <br>
      　　◎长眠<br>
      <br>
      　　《广记》：郑尤路逢一冢，有二竹。郑为诗曰：“冢上两竿竹，风吹常袅袅。”冢中人续曰：“下有百年人，长眠不知晓。”<br>
      <br>
      　　◎赙赗<br>
      <br>
      　　赙，助也。赗，报也。所以助生送死，副至意也。货财曰赙，车马曰赗。玩好曰赠，衣服曰襚。<br>
      <br>
      　　◎铭旌<br>
      <br>
      　　铭，明也，以死者为不可别已，故以其旌识之。杜牧之诗云：“黄壤不沾新雨露，粉书空换旧铭旌。”<br>
      <br>
      　　◎谥<br>
      <br>
      　　太公周公相嗣王，始作谥法。人主谥始黄帝。加谥至十数字，始唐玄宗。太子谥始申生。卿大夫谥始周。处士谥始陶弘景。公卿无爵而谥始王导。宦者谥、方伎谥，始北魏公卿大夫。祖父谥始元。妇人谥始穆天子谥盛妃。哀后谥始汉高祖尊母昭灵。公主谥始唐高祖谥女平阳公主昭。生而赐谥始卫侯赐北宫喜贞，析朱组成。私谥始黔娄。妇人私谥其夫始柳下惠。<br>
      <br>
      　　◎窀穸<br>
      <br>
      　　《左传》：获保首领以殁于地，惟是春秋窀穸之事。<br>
      <br>
      　　◎襄事<br>
      <br>
      　　《左传》：葬定公，雨，不克襄事，礼也。<br>
      <br>
      　　◎葛茀<br>
      <br>
      　　《左传》：葬敬嬴。旱，无麻，用葛茀。<br>
      <br>
      　　◎祖载<br>
      <br>
      　　《白虎通》：祖载者，始载柩于庭，乘辆车而辞祖祢，故曰祖载。<br>
      <br>
      　　◎命终<br>
      <br>
      　　天子死曰崩，诸侯曰薨，大夫曰卒，士曰不禄，庶人曰死。在床曰尸，在棺曰柩。羽鸟曰降，曰足曰渍。死寇曰兵。<br>
      <br>
      　　◎执绋<br>
      <br>
      　　《礼记》：吊于葬者必执引，若从柩及圹皆执绋。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="157.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="159.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>