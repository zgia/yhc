<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">刑法(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎铜匦<br>
      <br>
      　　武后自李敬业反后，恐人图己，盛开告密之门。有鱼保家者，请铸铜为匦，其式一室四隅，上各有窍，可入不可出，武后善之。未几，其仇家投匦告保家曾为敬业造兵器，遂伏诛。<br>
      <br>
      　　◎请君入瓮<br>
      <br>
      　　武后金吾丘神绩以罪诛，有人告右丞周兴通谋，后命来俊臣鞫之。俊臣与兴方推事对食，问兴曰：“囚多不承，当为何法？”兴曰：“此甚易耳！取大瓮，以炭四围炙之，令囚入其中，何事不承？”俊臣索大瓮，如兴法，起谓兴曰：“有内状推君，请君入此瓮。”兴惶恐服罪。法当死，宥之，流岭南。<br>
      <br>
      　　◎炮烙之刑<br>
      <br>
      　　商纣暴虐，百姓怨望，诸侯有叛者，妲己以为罚轻，威不立。纣为铜柱，以膏涂之，加于炭火上，令有罪者行，辄堕炭中，以取妲己一笑，名曰“炮烙之刑”。<br>
      <br>
      　　◎苍鹰<br>
      <br>
      　　郅都行法严酷，不避权贵。列侯宗室见都，侧目而视，号曰“苍鹰”。<br>
      <br>
      　　◎乳虎<br>
      <br>
      　　宁成好气，为小吏，必凌其长吏；为人上，操下如束湿薪，滑贼任威。稍迁至济南都尉，其治如狼牧羊，民不堪命。后拜关都尉，凡郡国出入关者，号曰：“宁见乳虎，无值宁成之怒。”<br>
      <br>
      　　◎鹰击毛挚<br>
      <br>
      　　义纵为定襄太守，以鹰击毛挚为治，其所诛杀甚多，郡中人不寒而栗。<br>
      <br>
      　　◎掘狱讯鼠<br>
      <br>
      　　张汤儿时，父命守舍，鼠盗其肉，父怒，笞汤。汤掘窟得鼠及余肉，为具狱辞，磔之堂下。其父见之，视其文辞如老狱吏，大惊，遂使治狱，后为酷吏。<br>
      <br>
      　　◎十恶不赦<br>
      <br>
      　　一曰谋反（谓谋危社稷），二曰谋大逆（谓谋毁宗庙山陵及宫阙），三曰谋叛（谓谋叛本国，潜从他国），四曰谋恶逆（谓殴及谋杀祖父母，父母及夫），五曰不道（谓杀一家非死罪三人，及支解人，若采生造畜蛊毒厌魅），六曰大不敬（谓盗大祀神御之物及乘舆御物），七曰不孝（谓告言咒骂祖父母及夫之祖父母、父母在，别籍异财，若奉养有缺），八曰不睦（谓谋杀及卖缌麻以上亲，殴告夫及大功以上尊长、小功尊属），九曰不义（谓部民杀官长，军士杀所属指挥守把），十曰内乱（谓奸小功以上亲，父祖妾与和者）。<br>
      <br>
      　　◎八议<br>
      <br>
      　　一曰议亲（谓皇家袒免以上亲，及太皇、太后、皇太后缌麻以上亲，皇后小功以上亲，皇太子妃大功以上亲），二曰议故（谓皇家故旧之人素得侍见，特蒙恩待日久者），三曰议功（谓能斩将夺旗，摧锋万里，或率众来归，宁济一时，或开拓疆宇有大勋劳，铭功太常者），四曰议贤（谓大有德行之贤人君子，其言行可以为法则者），五曰议能（谓有大才业，能整军旅，治政事，为帝王之辅佐人伦之师范者），六曰议勤（谓有大将吏谨守官职，蚤夜奉公，或出使远方，经涉艰难，有大勤劳者之谓），七曰议贵（谓爵一品及文武职军官三品以上，散官二品以上者），八曰议宾（谓承先代之后为国宾者）。<br>
      <br>
      　　◎例分八字<br>
      <br>
      　　以：（以者，与真犯同。谓如监守贸易官物，无异真盗，故以枉法论，以盗论，并除名、刺字，罪至斩绞并全科。）准：（准者，与真犯有间矣。谓如准枉法论，准盗论，但准其罪，不在除名、刺字之例，罪止杖一百，流三千里。）皆：（皆者，不分首从，一等科罪。谓如监临主守职役同情盗，所监守官物并赃满数皆斩之类。）各：（各者，彼此同科此罪。谓如诸色人匠拨赴内府工作，若不亲自应役，雇人冒名私自代替，及替之人，各杖一百之类。）其：（其者，变于先意。谓如论人议罪犯先奏请议。其犯十恶，不用此律之类。）及：（及者，事情连后。谓如彼此俱罪之赃及应禁之物，则没官之类。）即：（即者，意尽而复明。谓如犯罪事发在逃者，众证既明白，即同狱成之类。）若：（若者，文虽殊而会上意。谓如犯罪未老疾，事发以老疾论。若在徒年限内，老疾者亦如之之类。）<br>
      <br>
      　　◎顾山钱<br>
      <br>
      　　女子犯罪并放归家，但令一月出钱三百，顾人于山伐木，谓之顾山钱。<br>
      <br>
      　　◎平反<br>
      <br>
      　　隽不疑尹京兆。每行县录囚还，母辄问：“有所平反（音幡），活几人耶？”平，谓平其不平也；反，言反罪人辞，使从轻也。<br>
      <br>
      　　◎录囚<br>
      <br>
      　　北人言以录为虑。今言录囚，误以为虑囚者，非是。<br>
      <br>
      　　◎颂系<br>
      <br>
      　　景帝着令年八十以上，十岁以下，及孕者未乳，盲师，侏儒，当鞫问者，皆颂系之。“颂”读曰“容”，宽容之，不侄梏也。<br>
      <br>
      　　◎爰书<br>
      <br>
      　　爰，换也，以文书代换其口辞也。<br>
      <br>
      　　◎末减<br>
      <br>
      　　罪从轻也。末，薄也；减，轻也。<br>
      <br>
      　　◎狱吏之贵<br>
      <br>
      　　周勃下狱，狱吏侵辱之。勃后出，曰：“吾常将百万兵，然安知狱吏之贵也！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="171.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="173.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>