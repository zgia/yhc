<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">果品</h3>

  <div class="row">
    <div class="col-lg-12 col-md-12 col-sm-12 col-xs-12">

      　　收枣子，一层稻草一层枣，相间藏之，则不蛀。<br>
      <br>
      　　藏栗不蛀，以栗篰烧灰淋汁，浸二宿出之，候干，置盆中，以沙覆之。藏西瓜，不可见日影，见之则芽。<br>
      <br>
      　　收鸡豆，晒干入瓶，箬包好，埋之地中。<br>
      <br>
      　　藏金橘于绿豆中，则经时不变。<br>
      <br>
      　　藏柑子，以盆盛，用干潮沙盖。<br>
      <br>
      　　木瓜同法。<br>
      <br>
      　　收湘橘，用汤煮过，瓶收之，经年不坏。<br>
      <br>
      　　藏胡桃，不可焙，焙则油。<br>
      <br>
      　　藏梨子，用罗卜间之，勿令相着，经年不坏。<br>
      <br>
      　　梨蒂插萝卜内，亦不得烂。<br>
      <br>
      　　藏香团，同法。<br>
      <br>
      　　栗子与橄榄同食，作梅花香。<br>
      <br>
      　　炒栗子、白果，拳一个在手，勿令人知，则不爆。<br>
      <br>
      　　水杨梅入烰炭，不烂。<br>
      <br>
      　　以缸贮细沙，藏柑橘、梨、榴之属于其中，久而不坏。<br>
      <br>
      　　如柑橘顿近米处，便速烂。<br>
      <br>
      　　梨子纸裹入新瓶，可藏至二月。<br>
      <br>
      　　石榴煎米泔百沸汤，淖过晾干，可至来年夏，不损坏。<br>
      <br>
      　　梨子藏北枣中，可以致远。<br>
      <br>
      　　榧子用盛茶瓶贮之，经久不坏。<br>
      <br>
      　　藏生枣子用新沙罐，一层淡竹叶枝，古老铜钱数个，白矾少许，浸水井内，经年不坏。<br>
      <br>
      　　藏桃、梅之属于竹林中，拣一大竹，截去上节，留五尺，通之，置果于竹中，以箬封泥涂之，隔岁如新撷。<br>
      <br>
      　　摘银杏，以竹篾箍其根，过一宿，击篾则实尽落。<br>
      <br>
      　　鸡豆子连蒲元水藏于新瓷器内，供时旋剥，甚妙。<br>
      <br>
      　　蜜饯夏月多酸，可用大缸盛细沙，时以水浸湿，置瓶其上，即不坏。<br>
      <br>
      　　梨子怕冻，须用沙瓮，着稻糠拌和藏之，以草塞瓶口，使其通气，可留过春。<br>
      <br>
      　　松子用防风数两置裹中，即不油。<br>
      <br>
      　　梨子每个以其柄插萝卜中，藏漆盒内，可以久留。<br>
      <br>
      　　风栗，以皂荚水浸一宿，取出晾干，篮盛挂当风，时时摇之。<br>
      <br>
      　　收柑橘，用黄砂坛，以晒燥松毛拌之，则不烂。<br>
      <br>
      　　松毛湿，则又晒燥换之。<br>
      <br>
      　　无松毛，早稻草铡断，亦好。<br>
      <br>
      　　闽中藏生荔枝，六七分熟者，用蜜一瓮浸之，密扎，令水不入，投井中，用时取出，其色如鲜。 收胡桃松子，以粗布作袋，挂当风中。<br>
      <br>
      　　收桃子，以麦麸作粥，先入少盐，盛盆内，候冷，以桃子纳其中，冬月取以侑酒极佳。<br>
      <br>
      　　桃不可太熟，须择其颜色青红可爱者。<br>
      <br>
      　　凡果品皆忌酒，酒气熏即损坏。<br>
      <br>
      　　葡萄方熟，用蜡纸裹紧，扎封以蜡，可留到冬。<br>
      <br>
      　　栗蒲安在壳中，可以久留。<br>
      <br>
      　　食胡桃多者，令人吐血。<br>
      <br>
      　　黄蜡同栗子嚼，成水。<br>
      <br>
      　　栗子同橄榄嚼，其味甘清，名曰：“风流脯”。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="255.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="257.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>