<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">父子(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎真英物<br>
      <br>
      　　桓温生，未暮，而温峤见之，曰：“此儿有奇骨。”及闻其声，曰：“真英物也。”父彝以峤所赏，故名温。豪爽有风概，累功进大司马。<br>
      <br>
      　　◎龟息<br>
      <br>
      　　李峤母以峤问袁天纲，答曰：“神气清秀，恐不永耳。”请伺峤卧而候其鼻息，乃贺曰：“此龟息也，必贵而寿。”<br>
      <br>
      　　◎梦长庚<br>
      <br>
      　　李白母娠时，梦长庚星现，幼名长庚，后改曰白。<br>
      <br>
      　　◎产有异光<br>
      <br>
      　　虞允文产之日，户外有异光，识者知其为大器。十岁赋诗，多惊人语。<br>
      <br>
      　　◎将校有梦<br>
      <br>
      　　杨玠，璨子，未生时，将校有梦，神自靖州来，号蜀威将军者。暨玠生，貌状如之。袭职，着边功。<br>
      <br>
      　　◎钟巫山之秀<br>
      <br>
      　　扬雄之父寓巫山而生雄，论者为钟十二峰之秀。<br>
      <br>
      　　◎皆名将相<br>
      <br>
      　　陈省华官谏议大夫，陈抟尝谓省华曰：“君之子皆名将相也”。后省华谢政家居，三子并衣金紫扶杖。长尧叟，世称贤相；次尧佐，官太子太师；季尧咨，官节度使，善射，世称小由基。<br>
      <br>
      　　◎孕灵此子<br>
      <br>
      　　五代王承肇母崔氏，梦山神牵五色兽逼其衣，遂生承肇。有异僧见而抚之，曰：“老僧所居周公山，佳气减半，乃孕灵此子耶？”后节制洛州，以功名着。<br>
      <br>
      　　◎父辱子死<br>
      <br>
      　　彭修年十五，侍父出行，为盗所劫，修拔刀向盗，曰：“父辱子死，汝不畏死耶？”盗惊曰：“童子义士，毋逼之。”遂遁去。<br>
      <br>
      　　◎一子不可纵<br>
      <br>
      　　刘挚儿时，父居正课以书，朝夕不少间。或谓：“君止一子，独不加恤耶？”居正曰：“正以一子，不可纵也。”<br>
      <br>
      　　◎事父犹事君<br>
      <br>
      　　殷渊刚介多大节，从父宦游，父行事未当，必辩论侃侃。尝言事父犹事君，不以谀诺为恭。后死“闯贼”难。<br>
      <br>
      　　◎娶长妻<br>
      <br>
      　　冯勤祖父偃，长不满七尺，自耻短陋，乃为子伉娶长妻，生勤，八尺三寸。<br>
      <br>
      　　◎一门七业<br>
      <br>
      　　刘殷有七子，五子各授一经，一子授太史公《史记》，一子授《汉书》，一门之内，七业俱兴。北州之学，殷门为盛。<br>
      <br>
      　　◎胎教<br>
      <br>
      　　孟子少时，问：“东家杀猪何为？”母曰：“啖汝！”既而悔曰：“吾闻胎教，割不正不食，席不正不坐。今适有知而欺，是教之不信。”乃买猪肉啖之。<br>
      <br>
      　　◎七子孝廉<br>
      <br>
      　　赵宣妻杜泰姬生七男，教之曰：“中人性情，可上下也。昔西门豹佩韦以自宽，宓子贱佩弦以自急，汝曹念哉！”后七子皆辟孝廉，而元珪、稚珪更以令德着。<br>
      <br>
      　　◎各守一艺<br>
      <br>
      　　邓禹有子十三人，各守其艺，闺门雍睦。累世宠贵汉庭者，凡百余人。<br>
      <br>
      　　◎儿必贵<br>
      <br>
      　　王珪母李氏尝曰：“儿必贵，未知所与游者何人？”适玄龄、如晦造访，母大惊曰：“二客皆公辅器，汝贵不疑矣。”<br>
      <br>
      　　◎苏有子<br>
      <br>
      　　苏颋父同李峤拜相。一日，召二子进见，帝曰：“苏瓖有子，李峤无儿。”<br>
      <br>
      　　◎是父是子<br>
      <br>
      　　吕昭知沁州，临行，父老持金相赠。昭曰：“吾无刘宠之爱，敢为父老留一钱哉！”却不纳。子旦初第，昭诫之曰：“苟酌贪泉，死不歆祀。啮冰茹櫱，是父是子。”<br>
      <br>
      　　◎父子四元<br>
      <br>
      　　伦文叙弘治乙未会元，三子以谅、以训、以诜皆成进士。以谅乡试第一，以训会试第一，以诜殿试第二。父子居四元，为科名盛事。<br>
      <br>
      　　◎一如其父<br>
      <br>
      　　范仲淹知耀、邠二州，皆有善政。赵元昊叛，知永兴军时，称小范老子胸中有数万甲兵。子纯礼，亦知永兴，为政一如其父。<br>
      <br>
      　　◎一褐寄父<br>
      <br>
      　　邝埜仕副使，尝市一褐寄父。贻书问：何处得此褐，毋以不义污我。家教严，故埜制行最清谨。<br>
      <br>
      　　◎天上麟麟<br>
      <br>
      　　杜诗：“徐卿二子生绝奇，感应吉梦相追随。孔子释氏亲抱送，并是天上麒麟儿。”<br>
      <br>
      　　◎厉人生子<br>
      <br>
      　　昔有厉人夜半举子，急持灯烛之，盖恐肖己也。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="069.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="071.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>