<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">鳞介(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎打草惊蛇<br>
      <br>
      　　王鲁为当涂令，赎货为务。会稽民连状诉主簿贪贿，鲁判曰：“汝虽打草，吾已惊蛇。”<br>
      <br>
      　　◎干蟹愈疟<br>
      <br>
      　　《笔谈》：关中无蟹，有人收得一干蟹，土人怪其形以为异，每人家有疟者，借去悬于户，其病遂痊。是不但人不识，鬼亦不识矣。<br>
      <br>
      　　◎鱼婢蟹奴<br>
      <br>
      　　《尔雅》：鱼婢，小鱼也，亦曰妾鱼。大蟹腹下有数十小蟹，名蟹奴。<br>
      <br>
      　　◎画蛇添足<br>
      <br>
      　　陈轸对楚使曰：三人饮酒，约画地为蛇，先成者饮。一人先成，举酒而起，曰：“吾先成，且添为之足。”其一人夺酒饮，曰：“蛇无足，汝添足，非蛇也。”<br>
      <br>
      　　◎髯蛇<br>
      <br>
      　　长十丈，围七八尺。常在树上伺鹿兽过，便低头绕之，有顷，鹿死，先濡令湿，便吞食之，头角骨皆钻皮自出。<br>
      <br>
      　　◎珠鳖<br>
      <br>
      　　广东电白海中出珠鳖，状如肺，有四眼六脚而吐珠。一曰“文魮”，鸟头鱼尾，鸣如磬而生玉。<br>
      <br>
      　　◎儵鱼<br>
      <br>
      　　建昌修水出儵鱼。郭璞云：有水名修，有鱼名儵。天下大乱，此地无忧。俗呼西河。<br>
      <br>
      　　◎墨龙<br>
      <br>
      　　抚州学有右军墨池。韩子苍《杂记》：池中忽时水黑，谓之黑龙。此物见，则士子应试者，得人必多。屡验。<br>
      <br>
      　　◎飞鱼<br>
      <br>
      　　晋吴隶筑鱼塞于湖，忽闻空中云：“晚有大鱼攻塞，勿杀！”须臾，大鱼果至，群鱼从之。隶误杀大鱼，是夕风雨横作，鱼悉飞树上。<br>
      <br>
      　　◎咒死龙<br>
      <br>
      　　石勒时大旱，佛图澄于石井冈掘一死龙，咒而祭之，龙腾空而上，雨即降。今有龙冈驿。<br>
      <br>
      　　◎四蛇卫之<br>
      <br>
      　　开刑鲋鰅山。《山海经》云：颛顼葬其阳，九嫔葬其阴，四蛇卫之。<br>
      <br>
      　　◎白帝子<br>
      <br>
      　　汉高祖微时，见白蛇当道，挥剑斩之。后有老妪泣曰：吾子，白帝子也，化蛇当道，为赤帝子所杀。<br>
      <br>
      　　◎唤鱼潭<br>
      <br>
      　　青神中岩有唤鱼潭，客至，抚掌，鱼辄群出。<br>
      <br>
      　　◎斩蛟<br>
      <br>
      　　隋赵昱为嘉川守。犍为潭中有老蛟作虐，昱持刀入水，顷之潭水尽赤，蛟已斩。一日，弃官去。后嘉陵水涨，见昱云雾中骑白马而下，宋太宗赐封“神勇”。<br>
      <br>
      　　◎孩儿鱼<br>
      <br>
      　　磁州出鱼，四足长尾，声如婴儿啼，因名“孩儿鱼”，其骨燃之不灭。<br>
      <br>
      　　◎黄雀鱼<br>
      <br>
      　　出惠州。八月化为雀，十月后入海化为鱼。<br>
      <br>
      　　◎五色鱼<br>
      <br>
      　　陇州鱼龙川有鱼，五色，人不敢取。杜甫诗“水落鱼龙夜”，即此。<br>
      <br>
      　　◎视龙犹蝘蜓<br>
      <br>
      　　禹南巡狩，会诸侯于涂山，执玉帛者万国。禹济江，黄龙负舟，舟中人惧。禹仰天叹曰：“吾受命于天，竭力以劳万民。生寄也，死归也，余何忧于龙焉。”视龙犹蝘蜓，颜色不变。须臾，龙俯首低尾而逝。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="233.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="235.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>