<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">诗词(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　代羲如为长短句诗，汉武帝始为联句诗，曹植始为绝句诗，沉期始为律诗。<br>
      <br>
      　　舜始为四言。汉唐山夫人始为三言诗。枚乘十九首始为五言诗。唐始为排句，宋始为集句。<br>
      <br>
      　　颜延年、谢元晖始唱和，元微之、李白始唱和次韵，颜鲁公始押韵。<br>
      <br>
      　　宋周颙始为四声切韵（又沉约《四声谱》、夏侯该《四声韵略》），唐孙始集为《唐韵》。<br>
      <br>
      　　魏孙炎始为反切字（本西域二合音，如“不可”为“叵”，“而已”为“耳”之类）僧守温始为三十二字母。<br>
      <br>
      　　◎乐府<br>
      <br>
      　　汉武帝始郊庙燕射，咸着为篇章，无总众体。制乐府，本《骚》、《九歌》、《招魂》。<br>
      <br>
      　　李延年始造乐府新声二十八解（本胡曲造），古为章，魏晋以来皆为解。<br>
      <br>
      　　唐始变乐府为词调，宋始变词调为长短篇。<br>
      <br>
      　　晋荀勖始为清商三调，本周房中为平调、清调、瑟调。汉房中为楚调。又侧调生于清调，总为相和调。<br>
      <br>
      　　清商传江左，为梁宋新声，始尚辞（谓歌辞汉时但有其音耳。夷、伊、那、何之类则声也）。大曲有艳（在曲前），有趋有乱（在曲后）。隋炀帝始倚声命辞（或云起于唐之季世。王涯始曲中填辞一云张泌，然六朝已有之）。李白始为小辞。<br>
      <br>
      　　◎诗体<br>
      <br>
      　　严沧浪云：诗体始于国风、三颂、二雅，流为《离骚》，古乐古选（十九首）。后有建安体（汉万年曹氏父子及邺中七才子之诗）、黄初体（魏年号，与建安相接，其体一也、正始体魏年号，嵇、阮诸公之诗）、太康体（晋年号，左思、潘岳、二张、二陆之诗）、元嘉体（宋年号，颜、鲍、谢诸公之诗）、永明体（齐年号，齐诸公之诗）、齐梁体（通两朝而言之。杜云：“恐与齐梁作后尘”）、南北朝体（通魏周而言之，与齐梁一体也）、初唐体（谓袭陈隋之体）、盛唐体（开元、天宝之诗）、中唐体、晚唐体、宋元佑体（黄山谷、苏东坡、陈后山、刘后村、戴石斋之诗）。<br>
      <br>
      　　◎《唐诗品汇》<br>
      <br>
      　　总论曰：略而言之，则有初唐盛中晚之不同。详而言之，贞观、永徽之时，虞世南、魏征诸公稍离旧习，王勃、杨炯、卢照邻、骆宾王因加美丽，刘希夷、庭芝有闺帷之作，上官昭容有婉媚之姿，此初唐之制也。神龙以还，洎开元初，陈子昂古风雅正，李巨山峤文章宿老，沉佺期、宋之问之新声，苏颋、张说之大笔，此初唐之渐盛也。开元、天宝间，则有李翰林白之飘逸，杜工部甫之沉郁，孟襄阳浩然之清雅，王右丞维之精爽，储光羲之真率，王昌龄之隽拔，高适、岑参之悲壮，李颀、常建之雄快，此盛唐之盛者也。大历、真元间，则有韦苏州应物之澹雅，刘随州长卿之闲旷，钱起郎士元之清赡，皇甫冉曾之竞秀，秦公绪之山林，李从一嘉佑之台阁，此中唐之再盛也。下暨元和之际，则有柳愚溪宗元之超然复古，韩昌黎愈之博大沉雄。张籍、王建乐府得其故实，元、白叙事务得分明，与夫李贺、卢仝之鬼怪，孟郊、贾岛之瘦寒，此晚唐之变也。降而开元以后，则有杜牧之牧之豪纵，温飞卿庭筠之绮靡，李义山商隐之隐癖，许用晦晖之对偶，他若刘沧、马戴、李频、李群玉，此晚唐变态之极矣。<br>
      <br>
      　　◎诗评<br>
      <br>
      　　敖陶孙评：魏武帝如幽燕老将，气韵沉雄。曹子建如三河少年，风流自赏。鲍明远如饥鹰独出，奇矫无前。谢康乐如东海扬帆，风日流丽。陶彭泽如绛云在霄，舒卷自如。王右丞如秋水芙蕖，倚风自笑。韦苏州如园客独茧，暗合音徽。孟浩然如洞庭始波，木叶微脱。杜牧之如铜瓦走坡，骏马注坡。白乐天如山东父老课农桑，言言着实。元微之如李龟年说天宝遗事，貌悴而神不伤。刘梦得如镂冰雕琼，流光自照。李太白如刘安鸡犬，遗响白云，核其归存，恍无定处。韩退之如囊沙背水，惟韩信独能。李长吉如武帝食露盘，无补多欲。孟东野如埋泉断剑，卧壑寒松。张籍如优工行乡，饮酬献秩，时有诙气。柳子厚如高秋独眺，霁晚孤吹。李义山如百宝流苏，千丝铁网，绮密瓌妍，要非适用。本朝苏东坡如屈注天潢，倒连沧海，变眩百怪，终归浑雄。欧阳文忠如四瑚八琏，止可施之宗庙。王荆公如邓艾缒兵入蜀，要以险绝为功。黄山谷如陶弘景祗诏入官，析理谈玄，而松风之梦故在。梅圣俞如关河放溜，瞬息无声。秦少游如时女步春，终伤婉弱。陈后山如九皋独唳，深林孤芳，冲寂自妍，不求识赏。韩子苍如梨园按乐，排比得伦。吕居仁如散圣安禅，自能奇逸。其它作者，未易殚陈。独唐杜工部，如周公制作，后世莫能拟议。语觉爽俊，而评似稳妥，惟少为宋人曲笔耳，故全录之。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="138.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="140.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>