<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">金玉(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎历代传宝<br>
      <br>
      　　赤刀、大训、弘璧、琬琰，在西序，太玉、夷玉、天球、河图，在东序，八者皆历代传宝。<br>
      <br>
      　　◎九鼎<br>
      <br>
      　　九鼎者，昔夏方有德，远方图物贡金，九牧铸鼎象物，使民知神奸。故民入川泽山林，而魑魅魍魉莫能逢之。<br>
      <br>
      　　◎四宝<br>
      <br>
      　　周有砥砨，宋有结绿，梁有县黎，楚有和璞，此四宝者，天下名器。<br>
      <br>
      　　◎六瑞<br>
      <br>
      　　王执镇圭，公执桓圭，侯执信圭，伯执躬圭，子执谷璧，男执蒲璧。<br>
      <br>
      　　◎环玦<br>
      <br>
      　　聘人以圭，问士以璧，召人以瑗，绝人以玦，反绝以环。<br>
      <br>
      　　◎琬琰<br>
      <br>
      　　桀伐岷山，岷山献其二女曰琬，曰琰，桀爱之，琢其名于苕华之玉，苕是琬，华是琰。<br>
      <br>
      　　◎鼎彝尊卣<br>
      <br>
      　　不独饕餮示戒，凡虿鼎防刺也，同舟防溺也，奕车瓢防覆也。<br>
      <br>
      　　◎照胆镜<br>
      <br>
      　　秦始皇有方镜，照见心胆。凡女子有邪心者，照之，即胆张心动。<br>
      <br>
      　　◎辟寒金<br>
      <br>
      　　魏明帝朝，昆明国献一鸟，名潄金鸟，常吐金屑如粟，古人以金饰钗，谓之辟寒金。<br>
      <br>
      　　◎火玉<br>
      <br>
      　　《杜阳编》：武宗时，扶余国贡火玉，光照数十步，置室内，不必挟纩。<br>
      <br>
      　　◎尺玉<br>
      <br>
      　　《尹文子》：魏田父得玉径尺，邻人曰：“怪石也。”取置庑下，明旦视之，光照一室，大怖，反弃于野。邻人取献魏王，玉工曰：“此无价以当之。”王赐献玉者千金，食上大夫禄。<br>
      <br>
      　　◎玉燕钗<br>
      <br>
      　　《洞冥记》：汉武帝时，起招灵阁有二神女，各留一玉钗，帝以赐赵婕妤。至元凤中，宫人犹见此钗。谋欲碎之。明旦视匣中，惟见白燕升天，因名玉燕钗。<br>
      <br>
      　　◎解肺热<br>
      <br>
      　　《天宝遗事》：杨贵妃常犯热躁，明皇使令含玉咽津，以解肺热。<br>
      <br>
      　　◎麟趾马蹄<br>
      <br>
      　　汉武帝诏曰：往者太山见金，又有白麟神马之瑞，宜以黄金铸麟趾马蹄，以协瑞焉。<br>
      <br>
      　　◎碧玉<br>
      <br>
      　　有云碧、西碧二种，其色枯涩者曰云碧，产于云南；其色娇润，有虼蚤斑者曰西碧，产于西洋。<br>
      <br>
      　　◎五币<br>
      <br>
      　　珠、玉为上，黄、白为次，刀布为下。<br>
      <br>
      　　◎瓜子金<br>
      <br>
      　　宋太祖幸赵普第，时吴越王俶方遣使遗普书及海错十瓶，列庑下。上曰：“此海错必佳。”命启之，皆满贮瓜子金。普惶恐，顿首谢曰：“臣实不知。”上笑曰：“彼谓国家事，皆由汝书生耳。”<br>
      <br>
      　　◎晁采<br>
      <br>
      　　晁，古“朝”字；采，光彩也。言美玉每旦有白虹之气，光彩上腾，故曰晁采。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="184.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="186.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>