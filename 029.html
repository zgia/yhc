<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">古迹(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎雒邑<br>
      <br>
      　　汉光武定居洛邑。汉以火德王，忌水，故去水而加佳，改洛为雒。后魏以土德王，以水得土，而流土得水而柔，故又除佳加水。<br>
      <br>
      　　◎京观<br>
      <br>
      　　谓高丘如京；观，阙形也。古人杀贼，战捷陈尸，必筑京观，以为藏尸之地。古之战场所在有之。<br>
      <br>
      　　◎玉门关<br>
      <br>
      　　汉班超久在绝域，年老思归，上书曰：“臣不愿到酒泉郡，但愿生入玉门关。”<br>
      <br>
      　　◎雁门关<br>
      <br>
      　　在大同府马邑县。北雁入塞，必衔芦一根，掷之关门，然后飞入，如纳税然，芦柴堆积如山。设有芦政主事，岁进芦银以万计。<br>
      <br>
      　　◎（贞去两点改夂）国<br>
      <br>
      　　扬州漕河东岸有墓表，题曰：“（贞去两点改夂）国公墓道。”
      （贞去两点改夂）音虔，与夏字相类，少一发笔，下作“又”，行人遂误为夏国公。盖明顾公玉之封号，赐地葬此也。<br>
      <br>
      　　◎鱼米之地<br>
      <br>
      　　唐田澄《蜀城》诗：“地富鱼为米。”故称沃土为鱼米之地。<br>
      <br>
      　　◎漏泽园<br>
      <br>
      　　创始于宋元丰间，立为埋葬之所，取泽及枯骨，不使有遗漏之义也。明初，令民间立义冢。天顺四年，令郡县皆置漏泽园。<br>
      <br>
      　　◎（上了下凵）亭（音欧亭）<br>
      <br>
      　　汉蒋澄封（上了下凵）亭侯。今溧阳有山。<br>
      <br>
      　　◎鬼门关<br>
      <br>
      　　在交趾南。其地多瘴疠，去者罕得生还。谚曰：“鬼门关，十去九不还。”<br>
      <br>
      　　◎铁瓮城<br>
      <br>
      　　在镇江，孙权所筑。<br>
      <br>
      　　邗沟，在扬州，夫差所开。<br>
      <br>
      　　◎女阳亭<br>
      <br>
      　　在崇德县。勾践入吴时，夫人产女于此亭。及吴灭后，乃名女阳，更就李为女儿乡。<br>
      <br>
      　　◎崖州为大<br>
      <br>
      　　宋丁谓贬崖州司户，常语客曰：“天下州郡孰为大？”客曰：“京师也。”谓曰：“朝廷宰相今为崖州司户，则惟崖州为大也。”<br>
      <br>
      　　◎戒石铭<br>
      <br>
      　　宋高宗绍兴二年六月，颁黄庭坚所书戒石铭于州县，令刻石，文曰：“尔俸尔禄，民膏民脂。下民易虐，上天难欺。”<br>
      <br>
      　　◎悲田院<br>
      <br>
      　　《唐会要》曰：开元五年，宋、苏请建“悲田院”，使乞儿养病，给以廪食。亦曰“贫子院”。<br>
      <br>
      　　◎筑城<br>
      <br>
      　　周公筑洛阳城，公孙鞅筑咸阳城，伍员筑苏城。范蠡筑越张，张仪筑成都城，萧何筑长安城，孙权筑建康城、泗州城，王审知筑福州城，钱筑杭城。<br>
      <br>
      　　◎长城<br>
      <br>
      　　燕始城上谷至辽东。赵始城雁门至灵州。秦始皇补筑，始名长城。北齐文宣帝复筑长城。汉武帝复筑辽东城。<br>
      <br>
      　　◎开险<br>
      <br>
      　　司马错开巴蜀，秦昭王开义渠，赵武灵王开代、楼烦、白羊，燕惠王开辽东，秦始皇开朔方，汉彭吴开秽貊，唐蒙开邛、夜郎、牂牁、越隽，庄助开东瓯、西越，卫青开阴山。<br>
      <br>
      　　◎胜国<br>
      <br>
      　　灭人之国曰胜国，言为我所胜之国也。左氏曰“胜国者，绝其社稷，有其土地。”<br>
      <br>
      　　◎支无祁<br>
      <br>
      　　大禹治水，至桐柏山，获水兽，名支无祁，形似狝猴，力逾九象，人不可视。乃命庚辰锁于龟山之下，淮水乃安。唐永泰初，有渔人入水，见大铁索，锁一青猿，昏睡不醒，涎沫腥秽，不可近。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="028.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="030.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>