<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">乐律(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎见狸逐鼠<br>
      <br>
      　　孔子鼓琴，曾子、子贡侧门而听，曲终，曾子曰：“嗟乎！夫子琴声，殆有贪狼之志，邪僻之行，何其不仁！”子贡以告，子曰：“向者鼓琴，有鼠出游，狸见于屋，循梁微行，造焉而避，厌身曲脊，求而不得。丘以琴淫其声，参以为贪狼邪僻，不亦宜乎！”<br>
      <br>
      　　◎筑<br>
      <br>
      　　筑状如琴而大头，十三弦，其项细，其肩圆，鼓法以左手抱之，右手以竹尺击之，随调应节。<br>
      <br>
      　　◎寇先生<br>
      <br>
      　　嵇中散常去洛数十里，有亭名华阳。投宿。一更，操琴。闻空中称善，中散呼与相见，乃出见形，以手持其头，共论音声，因授以《广陵散》。此鬼名“寇先生”，生前善琴，为宋景公所杀。中散得《广陵散》，秘不肯授人。后临刑叹曰：“《广陵散》于今绝矣！”<br>
      <br>
      　　◎楚明光<br>
      <br>
      　　王彦伯尝过吴，维舟中渚，登亭望月，倚琴歌《泫露》之诗。俄有女郎披帷而进，乃抚琴挥弦，调韵哀雅。王问何曲，女曰：“古所谓《楚明光》也，嵇叔夜能为此声。自兹以后，得者数人而已。”彦伯请授教，女曰：“此非艳俗所宜，惟岩栖谷隐，可以自娱耳。”鼓琴而歌，歌毕，迟明辞去。<br>
      <br>
      　　◎天际真人想<br>
      <br>
      　　桓大司马曰：“谢仁祖，企脚北窗下弹琵琶，有天际真人想。”<br>
      <br>
      　　◎拨阮<br>
      <br>
      　　武后时，有人破古冢得铜器，似琵琶，身正圆，人莫能辨。元行冲曰：“此阮咸所作也。”命匠人以木为之，乐家遂名之“阮咸”。以其形似月，声似琴，遂名月琴。今人但呼曰“阮”，曰“拨阮”，曰“摘阮”，俱可。<br>
      <br>
      　　◎柯亭竹椽<br>
      <br>
      　　蔡中郎避难江南，宿柯亭，听庭中第十六条竹椽迎风有好音，中郎曰：“此良竹也。”取以为笛，声音独绝，历代相传，后折于孙绰妓之手。<br>
      <br>
      　　◎秦声楚声<br>
      <br>
      　　李龟年至岐王宅，闻琴，曰：“此秦声。”良久，又曰：“此楚声。”主人入问之，则前弹者陇西沉妍，后弹者扬州薛满。二妓大服。<br>
      <br>
      　　◎好竽<br>
      <br>
      　　齐王好竽，有求仕于齐者，操瑟而往，立于王之国三年，不得入。客曰：“王好竽，而子鼓瑟，瑟虽工，其如王之不好何！”<br>
      <br>
      　　◎羯鼓<br>
      <br>
      　　唐明皇不好琴，一弄未毕，以琴者出。谓内侍曰：“速令花奴将羯鼓来，为我解秽。”<br>
      <br>
      　　◎渔阳掺挝<br>
      <br>
      　　祢衡被魏武谪为鼓吏。正月十五，试鼓，衡阳枹（音孚）为《渔阳掺挝》（音伞查），渊渊有金石声，四座为之改容。（掺，击鼓法。挝，击鼓捶。）<br>
      <br>
      　　◎回帆檛<br>
      <br>
      　　王大将军尝坐武昌钓台，闻行船打鼓，嗟称其能。俄而一捶小异，王以扇柄撞几曰：“可恨！”时王应侍侧曰：“此回帆檛。”使视之，曰：“船人入夹口。”<br>
      <br>
      　　◎十八拍<br>
      <br>
      　　蔡琰字文姬，先适河东卫仲道，夫亡。兴平中丧乱，为胡骑所获，没于南匈奴。左贤王十二年春月，登胡殿，感胡笳之声，作《胡笳十八拍》，后曹操以金帛赎之，嫁于董祀。<br>
      <br>
      　　◎簨虡（音损巨。横曰簨，直曰虡）<br>
      <br>
      　　《周礼》：梓人为簨。天下大兽五，脂者、膏者、嬴者、利者、鳞者。雕画于乐县之上，大声有力者，以为钟虡，清声无力者为磬虡。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="164.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="166.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>