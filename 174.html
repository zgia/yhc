<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">刑法(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎金鸡集树<br>
      <br>
      　　《唐书》：中书令供赦日，值金鸡于仗南，竿长七尺，鸡高四尺，黄金饰首，衔幅七尺，盛以绛幡，将作供焉。武后封嵩山，大赦，坛南有树，置鸡其杪，号金鸡树。<br>
      <br>
      　　◎天鸡星动<br>
      <br>
      　　古称金鸡放赦，至今诏书于五凤楼，以金鸡衔下之。三国异典，司马膺之曰：“案海中有占，天鸡星动皆有赦。故主王以金鸡建赦。”<br>
      <br>
      　　◎雀角鼠牙<br>
      <br>
      　　《诗经》：“谁谓雀无角，何以穿我屋？谁谓女无家，何以速我狱？谁谓鼠无牙，何以穿我墉？谁谓女无家，何以速我讼！”<br>
      <br>
      　　◎吹毛求疵<br>
      <br>
      　　汉武帝时，天下多冤晁错之策，务摧抑诸侯王，数奏其过恶。吹毛求疵，笞服其臣，使证其君。<br>
      <br>
      　　◎犴狴<br>
      <br>
      　　狱也。犴，胡地犬也。野犬所以守，故谓狱为犴狴。造狱用肺嘉之石，故狱又名肺嘉。（《周礼》：以肺石达穷民。肺石，赤石也，使之赤心，不妄告，以嘉石平罢民。嘉，文石也，使之思其文理以折狱。）<br>
      <br>
      　　◎子代父死<br>
      <br>
      　　梁吉翂父为原乡令，为奸吏所诬，罪当死。翂年十五，挝登闻鼓，乞代父命。武帝疑人教之，廷尉盛陈刑具，不变，乃宥父罪。<br>
      <br>
      　　◎发奸摘伏<br>
      <br>
      　　摘，挑也，言为奸而隐匿者，必摘发之。<br>
      <br>
      　　◎请谳<br>
      <br>
      　　谳，议也，谓罪可疑者谳于廷尉。<br>
      <br>
      　　◎刑狱爰始<br>
      <br>
      　　黄帝始制刑辟，制流、笞、杖、斩。蚩尤制劓、刵黥、椓。纣制烹、醢、轘、剐。周公制绞。黄帝斩蚩尤始枭首。秦文公始族诛。公孙鞅始连坐。禹制城旦、舂。周公制徒。唐太宗始加役、流。周太祖始加刺配。<br>
      <br>
      　　◎赎刑<br>
      <br>
      　　舜始制赎止鞭朴。周穆王始制五刑之疑各得赎。汉宣帝始制女徒雇役。宋太祖始制折杖。<br>
      <br>
      　　◎三法司<br>
      <br>
      　　隋文帝始死罪三奏行刑。唐始大狱诏刑部尚书、都御史、大理寺正卿三司鞫问。<br>
      <br>
      　　◎越诉<br>
      <br>
      　　隋文帝令伸理由下达上，始禁越诉。<br>
      <br>
      　　◎皋陶始制狱。汉诏以周囹圄为狱。北齐制狱囚于治。<br>
      <br>
      　　◎皋陶始制律。萧何制九章律，张仓复定。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="173.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="175.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>