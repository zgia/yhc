<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">衣冠(2)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎雄鸡冠<br>
      <br>
      　　子路性鄙，好勇力，冠雄鸡，佩豭豚，凌暴孔子，孔子设礼稍诱子路。子路后服，委贽因门人请为弟子。<br>
      <br>
      　　◎竹皮冠<br>
      <br>
      　　汉高祖为亭长，以竹皮为冠。及贵，浑服之，所谓“刘氏冠”也。诏曰：爵非公乘以上，不得冠刘氏冠。公乘，第八爵也。<br>
      <br>
      　　◎弁髦<br>
      <br>
      　　男子始冠则用弁髦，既冠则弃之，故凡物弃之不用，则曰弁髦。<br>
      <br>
      　　◎帽制<br>
      <br>
      　　接&lt;罒离&gt;，白帽也。常脱，毡帽也。褦襶，即今暑月所戴凉帽也，内以笠为之，外以青缯缀其檐而蔽日者也。<br>
      <br>
      　　◎进贤冠<br>
      <br>
      　　今文臣所着纱帽，即古之进贤冠也。<br>
      <br>
      　　◎貂蝉冠<br>
      <br>
      　　为侍中、中常侍所服之冠，黄金铛附蝉为文，貂尾为饰，侍中插左，常侍插右。<br>
      <br>
      　　◎鹖冠<br>
      <br>
      　　楚人居于深山，以鹖为冠，著书十六篇，号《鹖冠子》。<br>
      <br>
      　　◎虎贲冠<br>
      <br>
      　　虎卉插两鹖尾，竖左右。鹖，鸷鸟中之劲果者，秦汉施之武人。<br>
      <br>
      　　◎黄冠<br>
      <br>
      　　道士冠也。文文山愿黄冠归故乡，以备顾问。<br>
      <br>
      　　◎椰子冠<br>
      <br>
      　　苏东坡有椰子冠，广东所产，俗言茄瓢是也。<br>
      <br>
      　　◎束发冠<br>
      <br>
      　　古制也。三王画像多着此冠，名曰束发者，亦以仅能束一髻耳。<br>
      <br>
      　　◎折角巾<br>
      <br>
      　　后汉郭林宗常行梁陈之间，遇雨，巾一角沾雨而折。三国名士着巾，莫不折其角，号“林宗巾”。其见仪则如此。<br>
      <br>
      　　◎折上巾<br>
      <br>
      　　汉魏以前戴幅巾，晋、宋用幂&lt;罒离&gt;，后周以三尺皂绢向后幞发，名折上巾。<br>
      <br>
      　　◎方巾<br>
      <br>
      　　元杨维祯被召入见，太祖问：“卿所冠何巾？”对曰：“四方平定巾。”太祖悦其名，召中书省，依此巾制颁天下尽冠之。<br>
      <br>
      　　◎网巾<br>
      <br>
      　　明太祖一日微行至神乐观，有道士结网巾，问结此何用，对曰：“网巾用以裹头，则万发俱齐。”明日有旨命道官取网巾一十三顶，颁行天下，无贵贱，皆令裹之。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="177.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="179.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>