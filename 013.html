<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">时令(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎百忌日<br>
      <br>
      　　甲不开仓，乙不栽植，丙不修灶，丁不剃头，戊不受田，己不破券，庚不经络，辛不合酱，壬不决水，癸不词讼。子不问卜，丑不冠带，寅不祭祀，卯不穿井，辰不哭泣，巳不远行，午不苫盖，未不服药，申不安床，酉不会客，戌不吃狗，亥不嫁娶。<br>
      <br>
      　　◎改火<br>
      <br>
      　　燧人掌火。春取榆柳之火，夏取枣杏之火，秋取柞楢之火，冬取槐檀之火。<br>
      <br>
      　　◎五行分旺<br>
      <br>
      　　东方乘震而司春，其帝太皞，其神句芒，其日甲乙。甲乙属木，水旺于春，其色青，故春曰青帝。南方居离而司夏，其帝炎帝，其神祝融，其日丙丁。丙丁属火，火旺于夏，其色赤，故夏曰赤帝。西方当兑而司秋，其帝少皞，其神蓐收，其日庚辛。庚辛属金，金旺于秋，其色白，故秋曰白帝。北方乘坎而司冬，其帝颛顼，其神玄冥，其日壬癸。壬癸属水，水旺于冬，其色黑，故冬曰黑帝。中央属土，黄帝乘权，其日为戊己。戊己属土，土旺于四时，其色黄。<br>
      <br>
      　　◎天时长短<br>
      <br>
      　　每年小满后，累日而进，积三十日为夏至，而一阴生，天时渐短。小寒后累日而进，积三十日为冬至，而一阳生，日晷初长。《周礼》注：冬至日在牵牛，景长一丈二尺，夏至日在东井，景长五寸。<br>
      <br>
      　　◎玉烛<br>
      <br>
      　　《尔雅》：“四时和谓之玉烛。”谓言道光照也。<br>
      <br>
      　　◎月分三浣<br>
      <br>
      　　上旬曰上浣，中旬曰中浣，下旬曰下浣。浣沐浴也。古制：朝臣十日一给假，一月三给，为浣沐之期。<br>
      <br>
      　　◎朝三暮四<br>
      <br>
      　　《庄子》：狙公养狙，曰：“与若茅栗也，朝三暮四。”众狙皆怒。又曰：“朝四暮三。”众狙皆喜。<br>
      <br>
      　　◎寒岁燠年<br>
      <br>
      　　东周懦弱，政失之舒，故衰周无寒岁。嬴氏凶残，政失之急，故暴秦无燠年。<br>
      <br>
      　　◎当惜分阴<br>
      <br>
      　　《晋书》：陶侃曰：“大禹圣人，乃惜寸阴。至于凡人，当惜分阴，无使日月其除也。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="012.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="014.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>