<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">道教(3)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎真一<br>
      <br>
      　　司马承祯事潘师正，传辟谷导引之术。唐睿宗召问其术，对曰：“为道日损，损之又损，以至于无。”帝曰：“治身则尔，治国若何？”对曰：“国犹身也，游心于淡，合气于漠，与物自然而无私焉，则天下治。”帝嗟叹曰：“广成之言也！”谥“真一先生”。<br>
      <br>
      　　◎点化天下<br>
      <br>
      　　贺兰，善服气。宋真宗召至，问曰：“人言先生能点金，信乎？”对曰：“臣愿陛下以尧舜之道点化天下，方士伪术，不足为陛下道。”赐号玄宗大师。<br>
      <br>
      　　◎临葬复生<br>
      <br>
      　　张三丰居宝鸡县金台观。洪武二十六年九月二十日，自言辞世，留颂而逝。民人杨轨山等置棺殓讫，三丰复生。<br>
      <br>
      　　◎弘道真人<br>
      <br>
      　　周思得，钱唐人，得灵官法，先知祸福。文皇帝北征，召扈从，数试之不爽。号弘道真人。先是，上获台官藤像于东海，朝夕崇礼，所征必载以行；及金川河，舁不可动，就思得秘问之。曰：“上帝有界，止此也。”已而，果有榆川之役。<br>
      <br>
      　　◎瓶中辄应<br>
      <br>
      　　冷谦，洪武初为协律郎，郊庙乐章，皆其所撰。有友酷贫，谦于壁间画一门，令其友取银二锭。友入恣取而出，遗其引。他日，内库失银，惟二锭不入册。吏持引迹捕，因并执谦。谦渴求饮，拘者以瓶水汲与之。谦跃入瓶中，拘者惶急。谦曰：“无害，第持瓶至御前。”上呼谦，瓶中辄应。上曰：“汝何不出？”对曰：“臣有罪，不敢出来。”击碎之，片片皆应。<br>
      <br>
      　　◎入火不热<br>
      <br>
      　　周颠仙，明初，上至南昌，颠仙谒道左，必曰：“告太平，打破一个桶，另置一个桶。”随之金陵。尝曰入火不热。上命覆以巨瓮，积薪焚之。火灭揭视，寒气凛然。后辞去庐山，莫知所之。<br>
      <br>
      　　◎指李树为姓<br>
      <br>
      　　老子母见日精下落如流星，飞入口中，因怀娠。后七十二年，于陈国涡水李树下，剖左腋而生。指李树曰：“此为我姓。”耳有三漏，顶有日光，身滋白血，面凝金生，舌络锦文，身长一丈二尺，齿有四十八。受元君神箓宝章变化之方，及还丹、伏火、冰汞、液金之术，凡七十二篇。<br>
      <br>
      　　◎陆地生莲<br>
      <br>
      　　尹文始先生住室中，陆地生莲花。结草为栖，精思至道。<br>
      <br>
      　　◎白石生<br>
      <br>
      　　生煮白石为粮，问之何不霞举，笑曰：“天上多有至尊相奉事，更苦于人间尔。”时号为隐遁仙人。”<br>
      <br>
      　　◎古丈人<br>
      <br>
      　　嵩华松下古丈人、女子二，曰：“老人，秦之役者，二女宫人，合为殉，幸脱骊山之役，匿此。”<br>
      <br>
      　　◎掌录舌学<br>
      <br>
      　　董谒乞犬羊皮为裘，编棘为床，聚鸟兽毛而寝。性好异书，见辄题掌，还家以片箨写之，舌黑掌烂。人谓谒掌录而舌学。<br>
      <br>
      　　◎负图先生<br>
      <br>
      　　季充号负图先生。伏生十岁，就石壁中受充《尚书》，授四代之事。伏生以绳绕腰领，一续一结，十寻之绳皆结矣。充饵菊术，经旬不语，人问何以，答曰：“世间无可食，亦无可语之人。”<br>
      <br>
      　　◎目光如电<br>
      <br>
      　　涉正闭目二十年。弟子固请之，正乃开目，有声如霹雳，而闪光若电。已，复还闭。<br>
      <br>
      　　◎守天厕<br>
      <br>
      　　淮南王安见太清仙伯，以坐起不恭，谪守天厕。<br>
      <br>
      　　◎墨池<br>
      <br>
      　　梅福在南昌县，水竹幽蔚，王右军典临川郡日，每过此盘礡不能去，因号墨池。先是，福种莲花池中，叹曰：“生为我酷，身为我梏，形为我辱，妻为我毒。”遂弃妻，入洪厓山。<br>
      <br>
      　　◎青童绛节<br>
      <br>
      　　张道陵居渠亭山，见青童绛节前导，曰：“老君至矣。”从者二人，隽以弱冠。或指曰：“此子房，此子渊。”<br>
      <br>
      　　◎金莲花<br>
      <br>
      　　元藏机有驯鸟三，类鹤，时翔空中，呼之立至，能授人语，常航海飘至一岛。人曰：“此沧州也。”产分蒂瓜，长一尺；碧枣丹栗，大如梨。池中有足鱼，金莲花，妇人采为首饰。曰：“不戴金莲花，不得在仙家。”<br>
      <br>
      　　◎刺树成酒<br>
      <br>
      　　葛玄遇亲朋，辄邀止，折草刺树，以杯盛之，汁流如泉，杯满即止，饮之皆旨酒。取瓦砾草木之实劝客，皆脯枣。指虾蟆、飞龟使舞，应节如神。为人行酒，杯自至客前，不尽，杯不去。<br>
      <br>
      　　◎林樾长啸<br>
      <br>
      　　黄野人游罗浮，长啸数声，递响林樾。宋咸淳中，有戴乌方帽着靴，往来罗浮山中，见人则大笑，反走，三年不言姓氏。他日醉归，忽取煤书壁云：“云意不知沧海，春光欲上翠微；人间一堕十劫，犹爱梅花未归。”孟野人之俦云。<br>
      <br>
      　　◎脑子诵经<br>
      <br>
      　　司马承祯善金剪刀书，脑中有小儿诵经声，玲玲如振玉；额上小日如钱，耀射一席。<br>
      <br>
      　　◎许大夫妇<br>
      <br>
      　　许大为许旌阳扫爨。夫妇隐于西山，不欲人识姓，改姓曰午，又改姓曰干。夫妇皆解诗。许大诗云：“不是藏名混世俗，卖柴沽酒贵忘言。”妻续云：“儿家只在西山住，除却白云谁到门！”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="199.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="201.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>