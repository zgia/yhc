<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">析类(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎有同时同姓名者<br>
      <br>
      　　两曾参：一曾参杀人，而致曾子之母投杼。<br>
      <br>
      　　两毛遂：一毛遂堕井，而致平原君之痛哭。<br>
      <br>
      　　◎异世则两鲁秋胡<br>
      <br>
      　　列国一鲁秋胡，因妇采桑，调其妻，投水死。汉一鲁秋胡，求聘翟氏女，翟公误传调妻事，以为薄行，而不许婚。俱可笑也。<br>
      <br>
      　　其次如国师刘秀，以名应图谶，为王莽所杀；而诛王莽者为光武，亦刘秀。<br>
      <br>
      　　莽遣太师安新公王匡，攻更始定国上公王匡，不胜，为所执杀。<br>
      <br>
      　　唐李尚书益与宗人益者，俱赴饮，据上坐。因笑曰：“今日两副坐头俱李益。”<br>
      <br>
      　　代宗用韩翃知制诰。宰相以平卢幕府员外及江淮刺史请。上书：“春城无处不飞花，用此韩翃。”而员外得之，事皆奇。<br>
      <br>
      　　其它同时者：汉时两韩信，俱高帝时，一封楚王，一封韩王。<br>
      <br>
      　　三邵平：一故秦东陵侯；一为齐王上柱国；一齐相。<br>
      <br>
      　　两恢，俱武帝时，一浩侯；一大行，谋诱匈奴者也。<br>
      <br>
      　　两王臧，武帝朝。一，二年以郎中令自杀；一，六年为太常。<br>
      <br>
      　　两王商，俱成帝外戚。一为丞相、乐昌侯；一为大司马、成都侯。两王章，俱哀帝时，一，河平三年以太仆为右将军，六年复为太常；一，四年以京兆尹直言死。<br>
      <br>
      　　两王崇，俱平帝时，一新甫侯，故丞相嘉子；一大司空、扶平侯。<br>
      <br>
      　　魏两王烈，一字彦方，有隐德；一字长体，有道术。<br>
      <br>
      　　鲁两王浑，一为凉州刺史，系戎之父；一为司徒，系济之父。<br>
      <br>
      　　两王澄，一即济之弟，封侯；一即戎从弟，荆州都督。<br>
      <br>
      　　两孙秀，一吴降将；一赵王伦嬖臣。俱拜骠骑将军，封公。<br>
      <br>
      　　两周抚，一为王敦将；一为彭城内史诛。<br>
      <br>
      　　梁两王琳，一散骑常侍；一德州刺史。唐两李光进，俱代宗朝，一为光弼弟；一为光颜兄。俱蕃将，赐姓，为节度使，封公。<br>
      <br>
      　　唐两李继昭，俱昭宗时，一为孙德昭；一为符道昭。俱赐姓名，降朱梁，为使相。<br>
      <br>
      　　宋两王着，俱太祖时，一以文学典制；一以书学待诏。<br>
      <br>
      　　金两讹可，俱大将。<br>
      <br>
      　　稍先后者：吴两公子庆忌，一王僚子，一夫差末年将。楚两庄跻，一庄王时大盗；一庄王裔孙，将军，平滇自王者。汉两王莽，一右将军；一大司马，篡位者。<br>
      <br>
      　　两王凤，一大司马、大将军，一更使成国上公。<br>
      <br>
      　　两王谭，一宜春侯，一平阿侯。<br>
      <br>
      　　两徐干，一都护班超司马，一丞相曹操掾。<br>
      <br>
      　　晋两刘毅，一光禄大夫，一卫将军。<br>
      <br>
      　　两张禹，一丞相，一太傅，俱封侯。<br>
      <br>
      　　两解系，一见《陶璜传》，一自有传。<br>
      <br>
      　　两王铠，一武帝舅，一安帝时丹阳尹。<br>
      <br>
      　　元两伯颜，一太傅淮阳王，一大丞相秦王。<br>
      <br>
      　　两萧钧，一萧鸾子，梁武时中书郎；一萧从子，唐太宗时率更令。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="061.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="063.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>