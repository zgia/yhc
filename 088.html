<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">奴婢</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎纪纲之仆<br>
      <br>
      　　《左传》：晋侯迎夫人嬴氏以归，秦伯送卫于晋三千人，实纪纲之仆。<br>
      <br>
      　　◎渔童樵青<br>
      <br>
      　　唐肃宗赠高士张志和奴婢二人，志和配为夫妇，名曰渔童、樵青。人问其故，曰：“渔童使捧钓收纶，芦中鼓枻。樵青使刈兰薪桂，竹里煎茶。”<br>
      <br>
      　　◎海山使者<br>
      <br>
      　　晋陶侃家僮百余人，惟一奴不喜言语，尝默坐。侃一日出郊外，奴执鞭随，胡僧见而惊，礼之曰：“海山使者也。”侃异之。至夜，失其所在。<br>
      <br>
      　　◎读书婢<br>
      <br>
      　　郑玄家奴婢皆读书，一婢不称指，玄使人曳跪泥中。须臾，一婢问曰：“胡为乎泥中？”曰：“薄言往愬，逢彼之怒。”<br>
      <br>
      　　◎慕其博奥<br>
      <br>
      　　萧颖士性褊无比，畜一佣仆杜亮，每一决责，便至力殚。亮养创平复，为其指使如故。或劝之去，答曰：“岂不知，但慕其博奥，以此恋恋不能去耳。”<br>
      <br>
      　　◎温公二仆<br>
      <br>
      　　司马温公家一仆，三十年，止称“君实秀才”。苏学士来谒，闻而教之，明日改称“大参相公”。温公惊问，仆实告。公曰：“好一仆被苏东坡教坏了。”温公一日过独乐园，见创一厕屋，问守园者从何得钱。对曰：“积游赏者所得。”公曰：“何不留以自用？”对曰：“只相公不要钱。”<br>
      <br>
      　　◎臧获<br>
      <br>
      　　海岱之间骂奴日臧，骂婢曰获。盖古无奴婢，犯事者被臧，没入官为奴；妇女逃亡，获得者为婢。<br>
      <br>
      　　◎措大<br>
      <br>
      　　奴婢之称，有曰厮养，有曰苍头，有曰卢儿，有曰奚童，有曰钳奴，有曰措大。措大者，以其能举措大事也。<br>
      <br>
      　　◎开阁驱婢<br>
      <br>
      　　王处仲尝荒恣于色，体为之疲，左右谏之，曰：“吾乃不觉耳。如此甚易。”乃开后阁，悉驱诸婢出，任其所之。<br>
      <br>
      　　◎追婢<br>
      <br>
      　　阮咸先幸姑家鲜卑婢。及居母丧，姑当远徙，竟将婢去。咸借客驴，着重服，自追之，累骑而返，曰：“人种不可失！”（婢即阮孚之母。）<br>
      <br>
      　　◎银鹿<br>
      <br>
      　　唐颜真卿家僮名曰银鹿。欧阳公云：“银鹿鼎来。”<br>
      <br>
      　　◎便了<br>
      <br>
      　　汉王子渊名褒，从成都杨惠买夫时，户下有一髯奴，名便了，决卖万五千，与立券，约从百使役。<br>
      <br>
      　　◎长须赤脚<br>
      <br>
      　　韩愈寄卢仝诗云：“玉川先生洛城里，破屋数间而已矣。一奴长须不裹头，一婢赤脚老无齿。”又东坡云：“常呼赤脚婢，雨中撷园蔬。”<br>
      <br>
      　　◎掌笺婢<br>
      <br>
      　　唐潞州节度使薛嵩，有侍婢红线，嵩使掌笺表，号内记室。<br>
      <br>
      　　◎吹篪婢<br>
      <br>
      　　后魏河间王有婢曰朝云，善吹篪。诸羗叛，王使朝云假为妪吹篪，皆流泪，思乡而去。<br>
      <br>
      　　◎桃叶<br>
      <br>
      　　晋王献之爱妾名桃叶，尝渡秦淮口，献之作歌送之。今名曰桃叶渡。（献之有歌曰：桃叶复桃叶，渡江不用楫。但渡无所苦，我自来迎接。）<br>
      <br>
      　　◎雪儿歌<br>
      <br>
      　　唐李密宠姬名雪儿，每宾客，有辞章奇丽者，付雪儿协律歌之。故号雪儿歌。<br>
      <br>
      　　◎绛桃柳枝<br>
      <br>
      　　韩退之二侍姬，名绛桃、柳枝。退之初出使未归，柳枝窜去，家人追获。及镇州，有云：“别来杨柳街头树，摆乱春风只欲归，惟有小桃园里在，柳花不发侍郎回。”自是专属意绛桃。<br>
      <br>
      　　◎樊素小蛮<br>
      <br>
      　　白乐天两婢，一名樊素，一名小蛮。有云：“樱桃樊素口，杨柳小蛮腰。”<br>
      <br>
      　　◎瓦剌辉<br>
      <br>
      　　明太祖驸马梅殷仆也。谭深、赵曦谋杀驸马，文皇帝杀此二臣，瓦剌辉取心肝以祭驸马，痛哭而殉。<br>
      <br>
      　　◎仆地泼毒酒<br>
      <br>
      　　卫国主父为周大夫，不归者三年。其妻巫氏与人通。一日，主父回。其妻虑事败，以毒酒饮之，命婢葵枝行酒。葵枝知其谋而忖曰：“从主母而杀主人，不可谓义；受主母托而破其状，则害主母，不可谓忠。”乃故仆于地，而泼其酒。主父反以婢为不敬，而重责之，葵枝受而不怨。<br>
      <br>
      　　◎李元苍头<br>
      <br>
      　　李善，汉李元之苍头也。元尽室疫死，惟孤儿续始生数旬，而资财巨万，诸奴欲谋续，分其财。善潜以续出亡，隐瑕丘界中，亲自乳哺。及长，诉叛奴于官，悉杀之。时钟离意为瑕丘令，上书以闻，光武拜善及续并太子舍人。善还旧里，脱冠解带，扫元墓门修祭，泣数日乃去。<br>
      <br>
      　　◎定国侍儿<br>
      <br>
      　　王巩字定国，坐苏轼党，贬宾州。轼临北归，别巩，出侍儿柔奴进酒。轼问柔奴：“岭南应是不好？”柔奴曰：“此心安处，便是吾乡。”轼因作《定风波》一词以赠。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="087.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="089.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>