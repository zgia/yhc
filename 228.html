<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">走兽(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎药兽<br>
      <br>
      　　神农时有民进药兽。人有疾，则拊其兽，授之语，语毕，兽辄如野外，衔一草归，捣汁服之即愈。帝命风后记其何草，起何疾。久之，如方悉验。虞卿曰：“神农师药兽而知医。”<br>
      <br>
      　　◎夔<br>
      <br>
      　　黄帝于东海流波山得奇兽，状如牛，苍身无角，一足，能入水，吐水则生风雨，目光如日月，其声如雷，名曰夔。帝令杀之，取皮以冒鼓，撅以雷兽之骨，声闻五百里。<br>
      <br>
      　　◎觟（角虒）<br>
      <br>
      　　皋陶治狱，有觟（角虒）游于庭（一角之兽，即今所画獬豸）。其罪疑者，令触之，有罪则触，无罪则不触，以定狱辞。<br>
      <br>
      　　◎黄熊<br>
      <br>
      　　舜殛鲧于羽山。鲧化为黄熊，入于羽泉。故禹庙祭品，戒不用熊。<br>
      <br>
      　　◎白狐<br>
      <br>
      　　禹年三十未娶，行涂山，有白狐九尾造禹。涂山人歌曰：“白狐绥绥，九尾庞庞。成子家室，乃都攸昌。”禹遂娶之，谓之女峤。<br>
      <br>
      　　◎野兔<br>
      <br>
      　　文王囚于羑里七年，其子伯邑考往视父。纣呼与围棋，不逊，纣怒杀伯邑考，醢之，令人送文王食。命食毕，而后告，文王号泣而吐之，尽变为野兔而去。<br>
      <br>
      　　◎麟绂<br>
      <br>
      　　孔子在娠，有麟吐玉书于阙里，文云：“水精之子，系衰周而素王。”孔母乃以绣衣系麟角，信宿而麟去。至鲁定公时，鲁人锄商田于大泽，得麟，以示孔子，系角之绂尚在。孔子知命之将终，抱麟解绂，涕泗滂沱。<br>
      <br>
      　　◎白泽<br>
      <br>
      　　东望山有兽曰白泽，能言语。王者有德，明照幽远，则白泽自至。<br>
      <br>
      　　◎昆蹏<br>
      <br>
      　　后土之神兽，英灵能言语，禹治水有功而来。<br>
      <br>
      　　◎角端<br>
      <br>
      　　元太祖驻师西印渡，有大兽，高数丈，一角，如犀牛，作人语曰：“此非帝王世界，宜速还。”耶律楚材进曰：此名角端，圣人在位，则奉书而至。能日驰一万八千里，灵异如鬼神，不可犯。<br>
      <br>
      　　◎彖<br>
      <br>
      　　豕类也。张口而腹脏尽露，故名曰彖。《易经》用“彖曰”，盖取此义。<br>
      <br>
      　　◎狮子<br>
      <br>
      　　一名狻猊。《博物志》：魏武帝伐冒顿，经白狼山，逢狮子，使人格之，杀伤甚众。忽见一物自林中出，如狸，上帝车轭。狮子将至，便跳上其头，狮子伏，不敢动，遂杀之。得狮子还，来至洛阳三十里，鸡犬无鸣吠者。<br>
      <br>
      　　◎酋耳<br>
      <br>
      　　身若虎豹，尾长参其身，食虎豹。王者威及四夷则至。<br>
      <br>
      　　◎虎伥<br>
      <br>
      　　人罹虎厄，其神魂尝为虎役，为之前导。故凡死于虎者，衣服巾履皆卸于地，非虎之威能使自卸，实鬼为之也。<br>
      <br>
      　　◎虎威<br>
      <br>
      　　虎有骨如乙字，长寸许，在胁两旁皮内，尾端亦有之，名“虎威”，佩之临官，则能威众。又虎夜视，一目放光，一目视物。猎人候而射之，弩箭才及，光随堕地成白石，入地尺余。记其处掘得之，能止小儿啼。<br>
      <br>
      　　◎仓兕<br>
      <br>
      　　尚父为周司马，将师伐纣。到孟津之上，仗钺把旄，号其众曰：“仓兕。”夫仓兕者，水中之兽也，善覆人舟，因神以化，令汝急渡，不急渡，仓兕害汝。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="227.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="229.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>