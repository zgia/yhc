<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">飞禽(1)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎鸟社<br>
      <br>
      　　大禹即位十年，东巡狩，崩于会稽，因而葬之。有鸟来为之耘，春拔草根，秋啄芜秽，谓之鸟社。县官禁民不得妄害此鸟，犯则无赦。<br>
      <br>
      　　◎精卫鸟<br>
      <br>
      　　炎帝女溺死渤海中，化为精卫鸟，日衔西山木石，以填渤，至死不倦。<br>
      <br>
      　　◎凤<br>
      <br>
      　　《论语谶》曰：“凤有六象九苞。”六象者，头象天，目象日，背象月，翼象风，足象地，尾象纬。九苞者，口包命，心合度，耳聪达，舌诎伸，色光彩，冠矩朱，距锐钩，音激扬，腹文户。行鸣曰归嬉，止鸣曰提扶，夜鸣曰善哉，晨鸣曰贺世，飞鸣曰郎都，食惟梧桐竹实。故子欲居九夷，从凤嬉。<br>
      <br>
      　　◎鸾<br>
      <br>
      　　瑞鸟也。张华注曰：鸾者，凤凰之亚，始生类凤，久则五彩变易，其音如铃。周之文物大备，法车之上缀以大铃，和鸾声也，故改为鸾驾。<br>
      <br>
      　　◎像凤<br>
      <br>
      　　太史令蔡衡曰：凡像凤者有五色，多赤者凤，多青者鸾，多黄者鹓雏，多紫者鸑鷟，多白者鹄。此鸟多青，乃鸾，非凤也。<br>
      <br>
      　　◎迦陵鸟<br>
      <br>
      　　鸣清越如笙箫，妙合宫商，能为百虫之音。《椤严经》云：“迦陵仙音，遍十方界。”<br>
      <br>
      　　◎毕方鸟<br>
      <br>
      　　《山海经》：章峨之山，有鸟，状如鹤，一足，赤文青质而白喙，名曰“毕方”。其鸣自叫。见则邑有讹火。<br>
      <br>
      　　◎鸾影<br>
      <br>
      　　宋范泰《鸾诗序》：昔罽宾王结罝峻卵之山，获一鸾，三年不鸣。其夫人曰：“尝闻鸟见其类则鸣，可不悬镜以照之？”王从其言。鸾观影悲鸣，冲霄一奋而绝。嗟乎慈禽！何情之深也。鸾血作胶，以续弓弩、琴瑟之弦。<br>
      <br>
      　　◎吐绶鸡<br>
      <br>
      　　形状、毛色俱如大鸡。天睛淑景，颔下吐绶，方一尺，金碧晃曜，花纹如蜀锦，中有一字，乃篆文“寿”字，阴晦则不吐。一名“寿字鸡”，一名“锦带功曹”。<br>
      <br>
      　　◎孔雀<br>
      <br>
      　　自爱其尾，遇芳时好景，闻鼓吹则舒张翅尾，盼睐而舞。性妒忌，见妇女盛服，必奔逐啄之。山栖时，先择贮尾之地，然后置身。欲生捕之者，候雨甚，往擒之。尾沾雨而重，人虽至，犹爱尾，不敢轻动也。<br>
      <br>
      　　◎杜鹃<br>
      <br>
      　　蜀有王曰杜宇，禅位于鳖灵，隐于西山，死，化为杜鹃。蜀人闻其鸣，则思之，故曰“望帝”。又曰杜鹃生子寄于他巢，百鸟为饲之。<br>
      <br>
      　　◎鸿鹄六翮<br>
      <br>
      　　刘向曰：“今夫鸿鹄高飞冲天，然其所恃者六翮耳。”夫腹下之毳，背上之毛，（扌曾）去一把，飞不为高下。<br>
      <br>
      　　◎号寒虫<br>
      <br>
      　　五台山有鸟，名号寒虫。四足，有肉翅不能飞，其粪即五灵脂也。当盛暑时，文采绚烂，乃自鸣曰：“凤凰不如我。”至冬，毛尽脱落，自鸣曰：“得过且过。”<br>
      <br>
      　　◎秦吉了<br>
      <br>
      　　岭南灵鸟。一名“了哥”。形似鸜鹆，黑色，两肩独黄，顶毛有缝，如人分发，耳聪心慧，舌巧能言。有夷人以数万钱买去，吉了曰：“我汉禽不入胡地！”遂惊死。<br>
      <br>
      　　◎变化<br>
      <br>
      　　《月令》：三月，田鼠化为鴽，八月鴽化为田鼠。二物交化，即今所谓鹌鹑也。二月鹰化为鸠，八月鸠化为鹰，亦交化也。<br>
      <br>
      　　◎赤乌<br>
      <br>
      　　周武王伐纣，渡孟津，有火自上而下，至王屋，流化为乌，其色赤，其声丑。<br>
      <br>
      　　◎布谷<br>
      <br>
      　　即斑鸠。杜诗：“布谷催春种。”张华曰：农事方起，此鸟飞鸣于桑间，若云谷可布种也。又其声曰：“家家撒谷。”又云：“脱却破裤。”因其声之相似也。<br>
      <br>
      　　◎蟁母<br>
      <br>
      　　大如鸡，黑色，生南方池泽葭芦中，其声如人呕吐，每一鸣，口中吐出蚊虫一二升。<br>
      <br>
      　　◎稚子<br>
      <br>
      　　一名“竹团”。喜食笋，善匿，不使人见。故杜诗有“笋根稚子无人见”之句。<br>
      <br>
      　　◎鹢<br>
      <br>
      　　水鸟，能厌水神，故画于舟首，舟名“彩鹢”。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="223.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="225.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>