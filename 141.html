<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">歌赋</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎古歌谣<br>
      <br>
      　　伏羲氏有网罟之歌，始为歌。葛天氏操牛尾，投足，歌八阕，始分阕。孔甲作《破斧》之歌，始为东音。涂山氏（禹妃）歌侯人，始为周南、召南。有氏感飞燕，始为北音。周昭王时，西瞿徙宅西河，始为西音。（今歌曲统谓南北音。凉州、伊州、甘州、渭州皆西音，并为北歌曲。）<br>
      <br>
      　　◎鼓吹<br>
      <br>
      　　黄帝命岐伯为鼓吹。凯歌，汉为铙歌，本鼓吹。<br>
      <br>
      　　◎相和歌<br>
      <br>
      　　汉始有杂歌、艳歌、倚歌、蹈歌，始为相和歌，本讴谣丝竹相和，执节而歌。<br>
      <br>
      　　◎乐府采诗<br>
      <br>
      　　汉武帝立乐府采诗，夜诵则有赵代秦楚之讴，始以声为主尚歌。<br>
      <br>
      　　◎白纻歌<br>
      <br>
      　　梁武帝本吴歌《白纻》，始改子夜吴声四时歌。<br>
      <br>
      　　◎薤露蒿里<br>
      <br>
      　　田横从者始为《薤露》、《蒿里》歌。魏缪袭始以挽歌为辞。<br>
      <br>
      　　◎郊祀歌<br>
      <br>
      　　三言四言。谢庄歌五帝，三言九言，依五行数。汉歌篇八句转韵。张华、夏侯湛两三韵转。傅玄改韵颇数。王韶之、颜延之始四句转韵，赊促得中。<br>
      <br>
      　　◎铙吹<br>
      <br>
      　　唐柳子厚作铙歌鼓吹曲十二篇，歌唐战功。<br>
      <br>
      　　◎檀来歌<br>
      <br>
      　　周世宗南征军士作《檀来歌》，声闻数十里。<br>
      <br>
      　　◎阳春白雪<br>
      <br>
      　　《文选》：客有歌于郢中者，始为《下里》、《巴人》，国中和者数千人。为《向阳薤露》，和者数百人。为《阳春》、《白雪》，和者数十人。引商刻羽，杂以流征，和者不过数人。其曲弥高，其和弥寡。<br>
      <br>
      　　◎填词柳三变<br>
      <br>
      　　柳耆卿为屯田员外郎，初名三变，自作词云：“才子词人，自是白衣卿相。”后有荐于朝者，仁宗曰：“此人风前月下，且去填词。”由是不得志。自称奉圣旨填词柳三变。<br>
      <br>
      　　◎纂组成文<br>
      <br>
      　　司马相如曰：合纂组以成文，列锦绣而为质，一经一纬，一宫一商，此赋之迹也。赋家之心，包括宇宙，总揽人物，斯乃得之于内，不可得而传也。<br>
      <br>
      　　◎登高作赋<br>
      <br>
      　　古者登高能赋，山川能祭，师旅能御，丧纪能诔，作器能铭，则可以为大夫矣。<br>
      <br>
      　　◎五经鼓吹<br>
      <br>
      　　孙绰博学，善属文，绝重张衡、左思赋，每云：“《三都》、《二京》，五经鼓吹。”<br>
      <br>
      　　◎雕虫小技<br>
      <br>
      　　或问扬子云曰：“吾子少而好赋？”曰：“然。童子雕虫篆刻。”既而曰：“壮夫不为也。”<br>
      <br>
      　　◎风送滕王阁<br>
      <br>
      　　都督阎伯岐修滕王阁，落成设宴，属婿吴子章预作《滕王阁赋》，出以夸客。王勃自马当顺风行七百余里，至南昌与宴。及逊作赋，受笔札而不辞。都督大怒，命吏伺其落句即报。至“落霞秋水”句，都督曰：“此天才也！”命其婿辍笔。<br>
      <br>
      　　◎张融海赋<br>
      <br>
      　　张融为《海赋》，徐凯之曰：“卿此赋实超玄虚，但不道盐耳。”融即援笔增曰：“漉沙构白，熬波出素。积雪中春，飞霜暑路。”<br>
      <br>
      　　◎木华海赋<br>
      <br>
      　　木华作《海赋》，思路偶涩，或告之曰：“何不于海之上下四旁言之？”华因其言，《海赋》遂成。<br>
      <br>
      　　◎八叉手<br>
      <br>
      　　温庭筠工赋，每人试作赋，八叉手而八韵成。又言庭筠作赋，未尝起草，一吟一韵，场中号温八吟，亦号温八叉。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="140.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="142.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>