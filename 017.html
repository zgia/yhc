<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">夏</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎天祺节<br>
      <br>
      　　宋真宗以四月一日为天祺节。<br>
      <br>
      　　◎麦秋<br>
      <br>
      　　《月令》：麦秋至。蔡邕章句曰：百谷各以生为春，熟为秋。故麦以夏为秋。<br>
      <br>
      　　◎浴佛<br>
      <br>
      　　王钦若于四月八日作放生会。《荆楚岁时记》：四月八日建斋，作龙华会，浴佛。<br>
      <br>
      　　◎小满<br>
      <br>
      　　四月中小满后阴，一日生一分，积三十分，而成一昼，为夏至。四月干之终，谓之满者，言阴气自此而生发也。又孟夏万物生长稍得盈满，故云小满。<br>
      <br>
      　　◎霉（左黑右贞）<br>
      <br>
      　　一作霉（左黑右贞）。俗云：早间芒种晚间霉。又云：夏至落雨主重霉，小暑落雨主三霉。<br>
      <br>
      　　◎躤柳<br>
      <br>
      　　五月五日，士人于郊野或演武场走马较射，谓之躤柳。<br>
      <br>
      　　◎制百药<br>
      <br>
      　　午日午时，头柄正掩五鬼，于此时制百药，无不灵验。<br>
      <br>
      　　◎采艾<br>
      <br>
      　　师旷制，五日采艾占病。齐景公制，五日百索悬臂及钗头符。<br>
      <br>
      　　◎续命缕<br>
      <br>
      　　午日以五彩丝系臂上，谓之续命缕，辟兵及鬼，令人不病。<br>
      <br>
      　　◎角黍<br>
      <br>
      　　屈原午日投汨罗，楚人以竹筒贮米，投水祭之。有欧回者见三闾大夫，曰：“君所祭物，多为蛟龙所夺，须裹以楝树叶，五彩丝缚之，可免龙患。”故后人制为角黍。一曰唐天宝中，宫中五日造粉团角食，以小角弓射之，中者方食，故曰角黍。<br>
      <br>
      　　◎竞渡<br>
      <br>
      　　屈原以五日死，楚人以舟楫拯之，谓之竞渡。又曰：五日投角黍以祭屈原，恐为蛟龙所夺，故为龙舟以逐之。<br>
      <br>
      　　◎五瑞<br>
      <br>
      　　端阳日以石榴、蔡花、菖蒲、艾叶、黄栀花插瓶中，谓之五瑞，辟除不祥。<br>
      <br>
      　　◎五毒<br>
      <br>
      　　蛇、虎、蜈蚣、蝎、蟾蜍，谓之五毒。官家或绘之宫扇，或织之袍缎，午日服用之，以辟瘟气。<br>
      <br>
      　　◎赐枭羹<br>
      <br>
      　　《郊祀志》：汉令郡国进枭鸟，五日为羹，赐百官，以恶鸟故食之，以辟诸恶也。<br>
      <br>
      　　◎浴兰汤<br>
      <br>
      　　五月五日蓄兰为汤以沐浴。《楚辞·离骚》：“浴兰汤兮沐芳华。”<br>
      <br>
      　　◎天贶节<br>
      <br>
      　　宋祥符四年，诏六月六日天书再降，为天贶节。<br>
      <br>
      　　◎夏至数九<br>
      <br>
      　　一九和二九，扇子不离手；三九二十七，饮水甜如蜜；四九三十六，拭汗如出浴；五九四十五，头带黄叶舞；六九五十四，乘凉入佛寺；七九六十三，床头寻被单；八九七十二，思量盖夹被；九九八十一，家家打炭墼。<br>
      <br>
      　　◎赐肉<br>
      <br>
      　　《汉书》：伏日诏赐诸郎肉，东方朔拔剑割肉，谓其同官曰：“伏日宜早归，请受赐。”即怀肉而去。<br>
      <br>
      　　◎三伏<br>
      <br>
      　　立春、立夏、立冬皆以相生而代。至于立秋，以金代火。金畏火，故至庚日必伏。盖庚者金也。夏至后第三庚为初伏，四庚为中伏，立秋后初庚为末伏。秦穆公于是日进辟恶饼。<br>
      <br>
      　　◎天中节<br>
      <br>
      　　《提要录》：“端午为天中节。”又曰蒲节，以是日用菖蒲泛酒故耳。<br>
      <br>
      　　◎竹醉日<br>
      <br>
      　　五月十日为竹醉日。是日移竹易活。又三伏内斫竹则不蛀。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="016.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="018.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>