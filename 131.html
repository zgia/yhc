<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">经史(4)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎下酒物<br>
      <br>
      　　苏子美豪放好饮，在外舅杜祁公家，每夕读书，以一斗酒为率。公密觇之，苏读《汉书·张良传》“与客狙击秦皇帝”，抚案曰：“惜乎击之不中！”遂满饮一大白。又读至“良曰：始臣起下邳，与上会于留，此天以臣赐陛下”，又抚案曰：“君臣相得，难遇如此！”复举一大白。公笑曰：“有如此下酒物，一斗不足多也！”<br>
      <br>
      　　◎修史人<br>
      <br>
      　　李至刚修国史，只服士人衣巾，自称“修史人李至刚”。馆中诸公闻之，大笑，呼为“羞死人李至刚”。<br>
      <br>
      　　◎七十二人传<br>
      <br>
      　　孔安国撰孔子弟子，七十二人。刘向撰《列仙传》，七十二人。皇甫士安撰《高士传》，亦七十二人。陈长文撰《耆旧》，亦七十二人。<br>
      <br>
      　　◎索米作传<br>
      <br>
      　　陈寿尝为诸葛武侯书佐，受挞百下；其父亦为武侯所髡，故《蜀志》多诬罔。又丁※、丁仪有盛名于魏，寿谓其子曰：“可觅千斛米见与，当为尊公作一佳传。”丁不与，竟不为立传。<br>
      <br>
      　　◎雷震几<br>
      <br>
      　　陈子桱作《通鉴续编》，书宋太祖废周主为郑王。雷忽震其几，陈厉声曰：“老天便打折陈子桱之臂，亦不换矣！”<br>
      <br>
      　　◎直书枋头<br>
      <br>
      　　孙盛作《晋春秋》，直书时事。桓温见之，怒谓盛子曰：“枋头诚为失利，何至乃如尊公所言！若此史遂行，自是关君门户事。”其子遽拜谢，请改之。时盛年老家居，性愈卞急。诸子乃共号泣稽颡，请为百口计。盛大怒，不许。诸子遂私改之。<br>
      <br>
      　　◎为妓詈祖<br>
      <br>
      　　欧阳永叔为推官时昵一妓，为钱惟演所持，永叔恨之，后作《五代史》，乃诬其祖武肃王重敛民怨。睚眦之隙，累及先人，贤者尚亦不免。<br>
      <br>
      　　◎心史<br>
      <br>
      　　郑所南作《心史》，丑元思宋，以铁函重匮沉之古吴眢井。至明朝崇祯戊寅凡三百五十六年，而此书始出。<br>
      <br>
      　　◎明不顾刑辟<br>
      <br>
      　　孙可之曰：“为史官者，明不顾刑辟，幽不见鬼怪，若梗避于其间，其书可烧也。”<br>
      <br>
      　　◎五代史韩通无传<br>
      <br>
      　　苏子瞻问欧阳修曰：“五代史可传后也乎？”公曰：“修窃于此有善善恶恶之志。”子瞻曰：“韩通无传，乌得为善善恶恶乎？”公默然。<br>
      <br>
      　　◎赵盾弒君<br>
      <br>
      　　赵穿弒灵公，宣子未出境而复。太史书曰：“赵盾弒其君。”宣子曰：“不然。”对曰：“子为正卿，亡不越境，反不讨贼，非子而谁？”孔子曰：“董狐，古之良史也，书法不隐。”<br>
      <br>
      　　◎史评<br>
      <br>
      　　《晋书》、《南北史》、《旧唐书》，稗官小说也。《新唐书》，赝古书也。《五代史》，学究史论也。宋元史，烂朝报也。与其为新书之简，不若为《南北史》之繁；与其为《宋史》之繁，不若为《辽史》之简。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="130.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="132.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>