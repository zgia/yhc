<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">花木</h3>

  <div class="row">
    <div class="col-lg-12 col-md-12 col-sm-12 col-xs-12">

      　　冬青树接梅花，则开洒墨梅。<br>
      <br>
      　　石榴树以麻饼水浇，则多生子。养石菖蒲无力而黄者，用鼠粪洒之。<br>
      <br>
      　　花枝虫孔，以硫磺末塞之。木樨蛀者，用芝麻梗带壳束悬树上。<br>
      <br>
      　　竹多年生米，急截去，离地二尺通去节，以犬粪灌之，则余竹不生米矣。<br>
      <br>
      　　海棠花以薄荷水浸之，则开。银杏不结子，于雌树凿一孔，入雄树一块，以泥涂之，便生子。<br>
      <br>
      　　草木花枝羊食，并不发。<br>
      <br>
      　　芝麻秆挂树上，无蓑衣虫。<br>
      <br>
      　　牡丹花根下放白术，诸般颜色皆是腰金。<br>
      <br>
      　　冬瓜蔓上，午时用苕帚打之，则多生。<br>
      <br>
      　　天道尚左，星辰左旋。<br>
      <br>
      　　地道尚右，瓜瓠右累。<br>
      <br>
      　　牡丹花每一朵十二瓣，闺月十三瓣。<br>
      <br>
      　　凡果皆从下生上，惟莲子根从上生下。<br>
      <br>
      　　贯仲与柏叶同嚼，无苦味。<br>
      <br>
      　　蜀葵枯枝烧灰，可藏火。<br>
      <br>
      　　以干竹缚作火把，雨中不灭。<br>
      <br>
      　　茄秆灰藏火，亦妙。<br>
      <br>
      　　皂荚树有刺，不可上。<br>
      <br>
      　　每至秋实时，以大篾箍束木身，用木砧砧之令急，一夕自落。<br>
      <br>
      　　油纸灯入荷花池，叶即腐烂。<br>
      <br>
      　　杏接梅花，即成台阁梅。<br>
      <br>
      　　桑树接梨树，生梨，甘脆。<br>
      <br>
      　　红梨花接海棠成西府。<br>
      <br>
      　　樱桃树接海棠成垂丝。<br>
      <br>
      　　麻骨插椑柿，一夕即熟。<br>
      <br>
      　　枸橘树可接诸色佳橘佳柑。<br>
      <br>
      　　柳树可接桃，桃树可接梅。<br>
      <br>
      　　冬青树可接木樨。<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="257.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="259.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>