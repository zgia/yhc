<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">走兽(2)</h3>

  <div class="row">
    <div class="col-lg-12 col-md-12 col-sm-12 col-xs-12">
      　　◎阚榖于菟<br>
      <br>
      　　《左传》阚伯比淫于（云阝）子之女，生子文。（云阝）夫人使弃诸梦泽中，虎乳之。（云阝）子田，见而惧，归，夫人以告，遂收之。楚人谓乳为榖，谓虎为于菟，故曰：“阚榖于菟”。<br>
      <br>
      　　◎貘<br>
      <br>
      　　貘者象鼻犀目，牛尾虎足，性好食铁，生南方山谷中。寝其皮辟湿，图其形辟邪。<br>
      <br>
      　　◎穷奇<br>
      <br>
      　　西北有兽，名曰穷奇，一名神狗。其状如虎，有翼能飞，食人，知人言语。逢忠信之人，则啮而食之；逢奸邪之人，则捕禽兽以飨之。<br>
      <br>
      　　◎梼杌<br>
      <br>
      　　西荒中兽也，状如虎，毛长三尺余，人面虎爪，口牙一丈八尺，好斗，至死不却，兽之至恶者。<br>
      <br>
      　　◎山都<br>
      <br>
      　　形如昆仑奴，毛遍体，见人辄闭目张口如笑，好在深洞中翻石觅蟹啖之。<br>
      <br>
      　　◎饕餮<br>
      <br>
      　　羊身人面，其目在腋下，虎齿人爪，声如婴儿，钩玉山中有之。<br>
      <br>
      　　◎狼狈<br>
      <br>
      　　二兽名。狼前二足长，后二足短；狈前二足短，后二足长。狼无狈不立，狈无狼不行。若相离，则进退无摅矣。故世人言事之乖张，则曰“狼狈”。<br>
      <br>
      　　◎风马牛<br>
      <br>
      　　马喜逆风而奔，牛喜顺风而奔，故北风则牛南而马北，南风则牛北而马南。故曰风马牛不相及也。<br>
      <br>
      　　◎种羊<br>
      <br>
      　　西域俗能种羊。初冬，择未日，杀一羊，切肉方寸，埋土中。至春季，择上未日，延僧吹胡笳，作咒语，土中起一泡，如鸭卵。数日，风破其泡，有小羊从土中出。此又胎卵湿化之外，又得一生也。<br>
      <br>
      　　◎猫<br>
      <br>
      　　出西方天竺国，唐三藏携归护经，以防鼠啮，始遗种于中国。故“猫”字不见经传。《诗》有“猫”，《礼记》迎“猫”，皆非此猫也。<br>
      <br>
      　　◎万羊<br>
      <br>
      　　李德裕召一僧问休咎，僧曰：“公是万羊丞相，今已食过九千六百矣。数日后有馈羊四百者，适满其数。”公大惊，欲勿受。僧曰：“羊至此，已为相公所有矣。”旬日后贬潮州司马，又贬连州司户，寻卒。<br>
      <br>
      　　◎艾豭<br>
      <br>
      　　卫灵公夫人南子与宋朝通，野人歌曰：“既定尔娄猪，盍归吾艾豭。”（娄猪，雌猪也。艾豭，雄猪也。）<br>
      <br>
      　　◎辽东豕<br>
      <br>
      　　辽东有豕，生子头白，异而献之。行至河东，见豕皆白头，怀惭而返。今彭宠之自伐其功，何异于是！<br>
      <br>
      　　◎李猫<br>
      <br>
      　　李义府容貌温恭，而狡险忌刻，时人谓之“李猫”。<br>
      <br>
      　　◎麋鹿触寇<br>
      <br>
      　　秦始皇欲大苑囿，优旃曰：“善。多纵禽兽于中，寇从东方来，以麋鹿触之，足矣！”<br>
      <br>
      　　◎犹豫<br>
      <br>
      　　犹之为兽，性多疑。闻有声，则豫上树，四顾望之，无人，才敢下。须臾又上，如此非一。故今人虑事之不决者曰：“犹豫”。<br>
      <br>
      　　◎沐猴<br>
      <br>
      　　小猴也，出罽宾国。史言“沐猴而冠”，以“沐”为“沐浴”之“沐”者，非是。<br>
      <br>
      　　◎刑天<br>
      <br>
      　　兽名。即“浑沌”。见《山海经》。能挟干戚而舞。陶渊明诗“刑天舞干戚”，今误作“刑天无干戚”。
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="228.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="230.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>