<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">衣裳(2)</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎集翠裘<br>
      <br>
      　　武后赐张昌宗集翠裘，后令狄仁杰与赌此裘。仁杰因指所衣紫拖袍，后曰：“不等。”杰曰：“此大臣朝见之服也。”昌宗累局连北，仁杰褫其裘，拜恩出，赐与舆前厮养。<br>
      <br>
      　　◎鹔鹴裘<br>
      <br>
      　　司马相如初与文君还成都，居贫愁惫，以所着鹔鹴裘，就市人杨昌贳酒，与文君拨闷。<br>
      <br>
      　　◎深衣<br>
      <br>
      　　古者深衣，盖有制度，短毋见肤，长毋被土。制有十二幅，以应十有二月；袂圆以应规；曲袷如矩以应方；负绳及踝以应直，下齐如权衡以应平。<br>
      <br>
      　　◎黑貂裘<br>
      <br>
      　　苏秦初说赵，赵相李兑遗以黑貂裘。及游说秦王，王不能用，黑貂之裘敝。<br>
      <br>
      　　◎通天犀带<br>
      <br>
      　　南唐严续相公歌姬、唐镐给事通天犀带，皆一代尤物，因出伎解带呼卢。唐彩大胜，乃酌酒，命美人歌一曲而别，严怅然久之。<br>
      <br>
      　　◎月影犀带<br>
      <br>
      　　张九成有犀带，文理缜密，中有一月影，过望则见，贵重在通天犀之上，盖犀牛望月之久，故感其影于角也。<br>
      <br>
      　　◎黄琅带<br>
      <br>
      　　唐太宗赐房玄龄黄琅带，云服此带，鬼神畏之。<br>
      <br>
      　　◎百花带<br>
      <br>
      　　宗测春游山谷，见奇花异卉，则系于带上，归而图其形状，名“百花带”，人多效之。<br>
      <br>
      　　◎笏囊<br>
      <br>
      　　唐故事，公卿皆搢笏于带，而后乘马。张九龄体弱，使人持之，因设笏囊。笏囊自此始。<br>
      <br>
      　　◎只逊<br>
      <br>
      　　殿上直校鹅帽锦衣，总曰“只逊”。曾见有旨下工部，造只逊八百副。<br>
      <br>
      　　◎身衣弋绨<br>
      <br>
      　　张安世尊为公侯，而身衣弋绨，夫人自绩。<br>
      <br>
      　　◎衣不重帛<br>
      <br>
      　　晋国苦奢，文公以俭矫之，乃衣不重帛，食不嫌肉。未几时，国人皆大布之衣，脱粟之饭。<br>
      <br>
      　　◎韎韦跗注<br>
      <br>
      　　韎，赤也。跗注，戎服，若袴而属于跗，与袴连，言军中君子之饰也。<br>
      <br>
      　　◎飞云履<br>
      <br>
      　　白乐天烧丹于庐山草堂，制飞云履，立云为直，四面以素绢作云梁，染以诸香，振履，则如烟雾。常着示道友云，吾足下生云，计不久上升矣。<br>
      <br>
      　　◎襕衫<br>
      <br>
      　　明朝高皇后见秀才服饰与胥吏同，乃更制儒巾襕衫，令太祖着之。太祖曰：“此真儒者服也。”遂颁天下。<br>
      <br>
      　　◎毳衣<br>
      <br>
      　　《诗经》：“毳衣如菼。”天子、大夫之服。纨袴，贵家子弟之服。逢腋，肘腋宽大之衣，为庶人之服。<br>
      <br>
      　　◎初服<br>
      <br>
      　　初，始也，谓未仕时清洁之服，故致仕归，曰得遂初衣。<br>
      <br>
      　　◎轻裘缓带<br>
      <br>
      　　羊祜在军中尝服之。偏裻，戎衣名；肠夷，甲名；皆从军所服之饰。<br>
      <br>
      　　◎赤芾<br>
      <br>
      　　芾，冕之饰也。大夫以上，赤韠乘轩。<br>
      <br>
    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="179.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="181.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>