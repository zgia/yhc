<!DOCTYPE html>
<html lang="zh-cn">
<head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <title>夜航船</title>
  <link href="//cdn.bootcss.com/bootstrap/3.3.0/css/bootstrap.min.css" rel="stylesheet">
</head>
<body>
<div class="container">
  <h3 class="text-center">勤学</h3>

  <div class="row">
    <div class="col-lg-12 col-md-12 col-sm-12 col-xs-12">

      　　◎帐中灯焰<br>
      <br>
      　　范仲淹夜读书帐中，帐顶如墨。及贵，夫人以示诸子曰：“尔父少时勤学，灯焰之迹也。”<br>
      <br>
      　　◎佣作读书<br>
      <br>
      　　匡衡好学，邑有富民家多书，与之佣作，而不取值，曰：“愿借主人书读耳。”遂博览群书。<br>
      <br>
      　　◎带经而锄<br>
      <br>
      　　倪宽受业于孔安国，时行赁任，带经而锄，力倦，少休息，即起诵读。<br>
      <br>
      　　◎燃叶<br>
      <br>
      　　柳灿，少孤贫，好学，昼采薪给费，夜燃叶读书。<br>
      <br>
      　　◎圆木警枕<br>
      <br>
      　　司马光常以圆木为警枕，少睡则枕转而觉，即起读书，学无不通。<br>
      <br>
      　　◎穿膝<br>
      <br>
      　　管宁家贫好学，坐藜床五十余年，未尝箕股，当膝处皆穿。<br>
      <br>
      　　◎燃糖自照<br>
      <br>
      　　顾欢家贫，乡中有学舍，欢壁后倚听，无遗忘者。夕则燃松节读书，或燃糖自照。<br>
      <br>
      　　◎杜门读书<br>
      <br>
      　　邢邵，任丘人。少游洛阳，遇雨，乃杜门五日读《汉书》，悉强记无遗。文章典丽，既赡且速，与温子升齐名。官太常卿，兼中书监、国子监祭酒，朝士荣之。雅性脱略，不以位望自尊，止卧一小室，未尝内宿。自云：“尝昼入内阁，为犬所吠。”<br>
      <br>

    </div>
  </div>
  <div class="row" style="padding:5px 0 20px 0">
    <div class="col-lg-12 col-md-12 col-sm-12 col-xs-12 text-center">
      <div class="btn-group">
        <a href="134.html" class="btn btn-default btn-sm">上一章</a>
        <a href="index.html" class="btn btn-default btn-sm">目录</a>
        <a href="136.html" class="btn btn-default btn-sm">下一章</a>
      </div>
    </div>
  </div>

</div>
</body>
</html>